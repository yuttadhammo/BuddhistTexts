<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [299] 9. komāraputtajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>5. kumbhavaggo</h4>
	<h5>[299] 9. komāraputtajātakavaṇṇanā</h5>
	<p class="paratype03"><b>pure</b> <b>tuva</b>nti idaṃ satthā pubbārāme viharanto keḷisīle bhikkhū ārabbha kathesi. te kira bhikkhū satthari uparipāsāde viharante heṭṭhāpāsāde diṭṭhasutādīni kathentā kalahañca paribhāsañca karontā nisīdiṃsu. satthā mahāmoggallānaṃ āmantetvā “ete bhikkhū saṃvejehī”ti āha. thero ākāse uppatitvā pādaṅguṭṭhakena pāsādathupikaṃ paharitvā yāva udakapariyantā pāsādaṃ kampesi. te bhikkhū maraṇabhayabhītā nikkhamitvā bahi aṭṭhaṃsū. tesaṃ so keḷisīlabhāvo bhikkhūsu pākaṭo jāto. athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso, ekacce bhikkhū evarūpe niyyānikasāsane pabbajitvā keḷisīlā hutvā vicaranti, ‘aniccaṃ dukkhaṃ anattā’ti vipassanāya kammaṃ na karontī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepete keḷisīlakāyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ gāmake brāhmaṇakule nibbatti, “komāraputto”ti naṃ sañjāniṃsu. so aparabhāge nikkhamitvā isipabbajjaṃ pabbajitvā himavantapadese vasi. athaññe keḷisīlā tāpasā himavantapadese assamaṃ māpetvā vasiṃsu, kasiṇaparikammamattampi nesaṃ natthi, araññato phalāphalāni āharitvā khāditvā hasamānā nānappakārāya keḷiyā vītināmenti. tesaṃ santike eko makkaṭo atthi, sopi keḷisīlakova mukhavikārādīni karonto tāpasānaṃ nānāvidhaṃ keḷiṃ dasseti. tāpasā tattha ciraṃ vasitvā loṇambilasevanatthāya manussapathaṃ agamaṃsu. tesaṃ gatakālato paṭṭhāya bodhisatto taṃ ṭhānaṃ gantvā vāsaṃ kappesi, makkaṭo tesaṃ viya tassapi keḷiṃ dassesi.</p>
	<p class="paratype03">bodhisatto accharaṃ paharitvā “susikkhitapabbajitānaṃ santike vasantena nāma ācārasampannena kāyādīhi susaññatena jhānesu yuttena bhavituṃ vaṭṭatī”ti tassa ovādaṃ adāsi. so tato paṭṭhāya sīlavā ācārasampanno ahosi, bodhisattopi tato aññattha agamāsi. atha te tāpasā loṇambilaṃ sevitvā taṃ ṭhānaṃ agamaṃsu. makkaṭo pubbe viya tesaṃ keḷiṃ na dassesi. atha naṃ tāpasā “pubbe, tvaṃ āvuso, amhākaṃ purato keḷiṃ akāsi, idāni na karosi, kiṃkāraṇā”ti pucchantā paṭhamaṃ gāthamāhaṃsu — </p>
	<p class="paratype40">145<b>.</b> </p>
	<p class="paratype21">“pure tuvaṃ sīlavataṃ sakāse, okkantikaṃ kīḷasi assamamhi. </p>
	<p class="paratype22">karohare makkaṭiyāni makkaṭa, na taṃ mayaṃ sīlavataṃ ramāmā”ti.</p>
	<p class="paratype03">tattha <b>sīlavataṃ sakāse</b>ti keḷisīlānaṃ amhākaṃ santike. <b>okkantika</b>nti migo viya okkantitvā kīḷasi. <b>karohare</b>ti ettha <b>are</b>ti ālapanaṃ. <b>makkaṭiyānī</b>ti mukhamakkaṭikakīḷāsaṅkhātāni mukhavikārāni. <b>na taṃ mayaṃ sīlavataṃ ramāmā</b>ti yaṃ pubbe tava keḷisīlaṃ keḷivataṃ, taṃ mayaṃ etarahi na ramāma, tvampi no na ramāpesi, kiṃ nu kho kāraṇanti.</p>
	<p class="paratype03">taṃ sutvā makkaṭo dutiyaṃ gāthamāha — </p>
	<p class="paratype40">146<b>.</b> </p>
	<p class="paratype21">“sutā hi mayhaṃ paramā visuddhi, komāraputtassa bahussutassa. </p>
	<p class="paratype22">mā dāni maṃ maññi tuvaṃ yathā pure, jhānānuyutto viharāmi āvuso”ti.</p>
	<p class="paratype03">tattha <b>mayha</b>nti karaṇatthe sampadānaṃ. <b>visuddhī</b>ti jhānavisuddhi. <b>bahussutassā</b>ti bahūnaṃ kasiṇaparikammānaṃ aṭṭhannañca samāpattīnaṃ sutattā ceva paṭividdhattā ca bahussutassa. <b>tuva</b>nti tesu ekaṃ tāpasaṃ ālapanto idāni mā maṃ tvaṃ pure viya sañjāni, nāhaṃ purimasadiso, ācariyo me laddhoti dīpeti.</p>
	<p class="paratype03">taṃ sutvā tāpasā tatiyaṃ gāthamāhaṃsu — </p>
	<p class="paratype40">147<b>.</b> </p>
	<p class="paratype21">“sacepi selasmi vapeyya bījaṃ, devo ca vasse na hi taṃ virūḷhe. </p>
	<p class="paratype22">sutā hi te sā paramā visuddhi, ārā tuvaṃ makkaṭa jhānabhūmiyā”ti.</p>
	<p class="paratype03">tassattho — sacepi pāsāṇapiṭṭhe pañcavidhaṃ bījaṃ vapeyya, devo ca sammā vasseyya, akhettatāya taṃ na virūḷheyya, evameva tayā paramā jhānavisuddhi sutā, tvaṃ pana tiracchānayonikattā ārā jhānabhūmiyā dūre ṭhito, na sakkā tayā jhānaṃ nibbattetunti makkaṭaṃ garahiṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā keḷisīlā tāpasā ime bhikkhū ahesuṃ, komāraputto pana ahameva ahosin”ti. </p>
	<p class="paratype06">komāraputtajātakavaṇṇanā navamā. </p> 
</body>
</html>