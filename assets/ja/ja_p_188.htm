<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [182] 2. saṅgāmāvacarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>4. asadisavaggo</h4>
	<h5>[182] 2. saṅgāmāvacarajātakavaṇṇanā</h5>
	<p class="paratype03"><b>saṅgāmāvacaro</b> <b>sūro</b>ti idaṃ satthā jetavane viharanto nandattheraṃ ārabbha kathesi. satthari hi paṭhamagamanena kapilapuraṃ gantvā kaniṭṭhabhātikaṃ nandarājakumāraṃ pabbājetvā kapilapurā nikkhamma anupubbena sāvatthiṃ gantvā viharante āyasmā nando bhagavato pattaṃ ādāya tathāgatena saddhiṃ gehā nikkhamanakāle “nandakumāro kira satthārā saddhiṃ gacchatī”ti sutvā aḍḍhullikhitehi kesehi vātapānantarena oloketvā “tuvaṭaṃ kho, ayyaputta, āgaccheyyāsī”ti idaṃ janapadakalyāṇiyā vuttavacanaṃ anussaranto ukkaṇṭhito anabhirato uppaṇḍuppaṇḍukajāto dhamanisanthatagatto ahosi. satthā tassa taṃ pavattiṃ ñatvā “yaṃnūnāhaṃ nandaṃ arahatte patiṭṭhāpeyyan”ti cintetvā tassa vasanapariveṇaṃ gantvā paññattāsane nisinno “kacci, nanda, imasmiṃ sāsane abhiramasī”ti pucchi. “bhante, janapadakalyāṇiyā paṭibaddhacitto hutvā nābhiramāmī”ti. “himavantacārikaṃ gatapubbosi nandā”ti? “na gatapubbo, bhante”ti. “tena hi gacchāmā”ti. “natthi me, bhante, iddhi, katāhaṃ gamissāmī”ti. satthā “ahaṃ taṃ, nanda, mama iddhibalena nessāmī”ti theraṃ hatthe gahetvā ākāsaṃ pakkhandanto antarāmagge ekasmiṃ jhāmakhette jhāmakhāṇuke nisinnaṃ chinnakaṇṇanāsanaṅguṭṭhaṃ jhāmalomaṃ chinnachaviṃ cammamattaṃ lohitapaliguṇṭhitaṃ ekaṃ paluṭṭhamakkaṭiṃ dassesi — “passasi, nanda, etaṃ makkaṭin”ti. “āma, bhante”ti. “suṭṭhu paccakkhaṃ karohī”ti.</p>
	<p class="paratype03">atha naṃ gahetvā saṭṭhiyojanikaṃ manosilātalaṃ, anotattadahādayo satta mahāsare, pañca mahānadiyo, suvaṇṇapabbatarajatapabbatamaṇipabbatapaṭimaṇḍitaṃ anekasatarāmaṇeyyakaṃ himavantapabbatañca dassetvā “tāvatiṃsabhavanaṃ te, nanda, diṭṭhapubban”ti pucchitvā “na, diṭṭhapubbaṃ, bhante”ti vutte “ehi, nanda, tāvatiṃsabhavanaṃ te dassayissāmī”ti tattha netvā paṇḍukambalasilāsane nisīdi. sakko devarājā dvīsu devalokesu devasaṅghena saddhiṃ āgantvā vanditvā ekamantaṃ nisīdi. aḍḍhatiyakoṭisaṅkhā tassa paricārikā pañcasatā kakuṭapādā devaccharāyopi āgantvā vanditvā ekamantaṃ nisīdiṃsu. satthā āyasmantaṃ nandaṃ tā pañcasatā accharā kilesavasena punappunaṃ olokāpesi. “passasi, nanda, imā kakuṭapādiniyo accharāyo”ti? “āma, bhante”ti. “kiṃ nu kho etā sobhanti, udāhu janapadakalyāṇī”ti. “seyyathāpi, bhante, janapadakalyāṇiṃ upanidhāya sā paluṭṭhamakkaṭī, evameva imā upanidhāya janapadakalyāṇī”ti. “idāni kiṃ karissasi nandā”ti? “kiṃ kammaṃ katvā, bhante, imā accharā labhantī”ti? “samaṇadhammaṃ katvā”ti. “sace me, bhante, imāsaṃ paṭilābhatthāya bhagavā pāṭibhogo hoti, ahaṃ samaṇadhammaṃ karissāmī”ti. “karohi, nanda, ahaṃ te pāṭibhogo”ti. evaṃ thero devasaṅghassa majjhe tathāgataṃ pāṭibhogaṃ gahetvā “mā, bhante, atipapañcaṃ karotha, etha gacchāma, ahaṃ samaṇadhammaṃ karissāmī”ti āha. satthā taṃ ādāya jetavanameva paccāgami. thero samaṇadhammaṃ kātuṃ ārabhi.</p>
	<p class="paratype03">satthā dhammasenāpatiṃ āmantetvā “sāriputta, mayhaṃ kaniṭṭhabhātā nando tāvatiṃsadevaloke devasaṅghassa majjhe devaccharānaṃ kāraṇā maṃ pāṭibhogaṃ aggahesī”ti tassa ācikkhi. etenupāyena mahāmoggallānattherassa mahākassapattherassa anuruddhattherassa dhammabhaṇḍāgārikāanandattherassāti asītiyā mahāsāvakānaṃ yebhuyyena ca sesabhikkhūnaṃ ācikkhi. dhammasenāpati sāriputtatthero nandattheraṃ upasaṅkamitvā “saccaṃ kira tvaṃ, āvuso nanda, tāvatiṃsadevaloke devasaṅghassa majjhe ‘devaccharā labhanto samaṇadhammaṃ karissāmī’ti dasabalaṃ pāṭibhogaṃ gaṇhī”ti vatvā “nanu evaṃ sante tava brahmacariyavāso mātugāmasannissito kilesasannissito, tassa te itthīnaṃ atthāya samaṇadhammaṃ karontassa bhatiyā kammaṃ karontena kammakārakena saddhiṃ kiṃ nānākaraṇan”ti theraṃ lajjāpesi nittejaṃ akāsi. etenupāyena sabbepi asītimahāsāvakā avasesabhikkhū ca taṃ āyasmantaṃ nandaṃ lajjāpayiṃsu.</p>
	<p class="paratype03">so “ayuttaṃ vata me katan”ti hiriyā ca ottappena ca vīriyaṃ daḷhaṃ paggaṇhitvā vipassanaṃ vaḍḍhetvā arahattaṃ patvā satthāraṃ upasaṅkamitvā “ahaṃ, bhante, bhagavato paṭissavaṃ muñcāmī”ti āha. satthāpi “yadā tvaṃ, nanda, arahattaṃ patto, tadāyevāhaṃ paṭissavā mutto”ti āha. etamatthaṃ viditvā dhammasabhāyaṃ bhikkhū kathaṃ samuṭṭhāpesuṃ — “yāva ovādakkhamo cāyaṃ, āvuso, nandatthero ekovādeneva hirottappaṃ paccupaṭṭhapetvā samaṇadhammaṃ katvā arahattaṃ patto”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi nando ovādakkhamoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto hatthācariyakule nibbattitvā vayappatto hatthācariyasippe nipphattiṃ patto ekaṃ bārāṇasirañño sapattarājānaṃ upaṭṭhāsi. so tassa maṅgalahatthiṃ susikkhitaṃ katvā sikkhāpesi. so rājā “bārāṇasirajjaṃ gaṇhissāmī”ti bodhisattaṃ gahetvā maṅgalahatthiṃ āruyha mahatiyā senāya bārāṇasiṃ gantvā parivāretvā “rajjaṃ vā detu yuddhaṃ vā”ti rañño paṇṇaṃ pesesi. brahmadatto “yuddhaṃ dassāmī”ti pākāradvāraṭṭālakagopuresu balakāyaṃ āropetvā yuddhaṃ adāsi. sapattarājā maṅgalahatthiṃ vammena chādetvā sayampi vammaṃ paṭimuñcitvā hattikkhandhavaragato tikhiṇaṃ aṅkusaṃ ādāya “nagaraṃ bhinditvā paccāmittaṃ jīvitakkhayaṃ pāpetvā rajjaṃ hatthagataṃ karissāmī”ti hatthiṃ nagarābhimukhaṃ pesesi. so uṇhakalalāni ceva yantapāsāṇe ca nānappakārāni ca paharaṇāni vissajjente disvā maraṇabhayabhīto upasaṅkamituṃ asakkonto paṭikkami. atha naṃ hatthācariyo upasaṅkamitvā “tāta, tvaṃ sūro saṅgāmāvacaro, evarūpe ṭhāne paṭikkamanaṃ nāma tuyhaṃ nānucchavikan”ti vatvā hatthiṃ ovadanto imā gāthā avoca — </p>
	<p class="paratype40">63<b>.</b> </p>
	<p class="paratype21">“saṅgāmāvacaro sūro, balavā iti vissuto. </p>
	<p class="paratype22">kiṃ nu toraṇamāsajja, paṭikkamasi kuñjara. </p>
	<p class="paratype40">64<b>.</b> </p>
	<p class="paratype21">“omadda khippaṃ palighaṃ, esikāni ca abbaha. </p>
	<p class="paratype22">toraṇāni ca madditvā, khippaṃ pavisa kuñjarā”ti.</p>
	<p class="paratype03">tattha <b>iti vissuto</b>ti, tāta, tvaṃ pavattasampahāraṃ saṅgāmaṃ madditvā avacaraṇato <b>saṅgāmāvacaro,</b> thirahadayatāya <b>sūro,</b> thāmasampattiyā <b>balavā</b>ti evaṃ vissuto paññāto pākaṭo. <b>toraṇamāsajjā</b>ti nagaradvārasaṅkhātaṃ toraṇaṃ patvā. <b>paṭikkamasī</b>ti kiṃ nu kho osakkasi, kena kāraṇena nivattasīti vadati. <b>omaddā</b>ti avamadda adho pātaya. <b>esikāni ca abbahā</b>ti nagaradvāre soḷasaratanaṃ aṭṭharatanaṃ bhūmiyaṃ pavesetvā niccalaṃ katvā nikhātā esikatthambhā honti, te khippaṃ uddhara luñcāhīti āṇāpeti. <b>toraṇāni ca madditvā</b>ti nagaradvārassa piṭṭhasaṅghāṭe madditvā. <b>khippaṃ pavisā</b>ti sīghaṃ nagaraṃ pavisa. <b>kuñjarā</b>ti nāgaṃ ālapati.</p>
	<p class="paratype03">taṃ sutvā nāgo bodhisattassa ekovādeneva nivattitvā esikatthambhe soṇḍāya paliveṭhetvā ahicchattakāni viya luñcitvā toraṇaṃ madditvā palighaṃ otāretvā nagaradvāraṃ bhinditvā nagaraṃ pavisitvā rajjaṃ gahetvā adāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā hatthī nando ahosi, rājā ānando, hatthācariyo pana ahameva ahosin”ti. </p>
	<p class="paratype06">saṅgāmāvacarajātakavaṇṇanā dutiyā. </p> 
</body>
</html>