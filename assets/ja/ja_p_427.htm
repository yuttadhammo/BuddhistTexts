<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [421] 5. gaṅgamālajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>8. aṭṭhakanipāto</h3>
	<h4>[421] 5. gaṅgamālajātakavaṇṇanā</h4>
	<p class="paratype03"><b>aṅgārajātā</b>ti idaṃ satthā jetavane viharanto uposathakammaṃ ārabbha kathesi. ekadivasañhi satthā uposathike upāsake āmantetvā “upāsakā sādhurūpaṃ vo kataṃ uposathaṃ upavasantehi, dānaṃ dātabbaṃ, sīlaṃ rakkhitabbaṃ, kodho na kātabbo, mettā bhāvetabbā, uposathavāso vasitabbo, porāṇakapaṇḍitā hi ekaṃ upaḍḍhuposathakammaṃ nissāya mahāyasaṃ labhiṃsū”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente tasmiṃ nagare suciparivāro nāma seṭṭhi ahosi asītikoṭidhanavibhavo dānādipuññābhirato. tassa puttadārāpi parijanopi antamaso tasmiṃ ghare vacchapālakāpi sabbe māsassa cha divase uposathaṃ upavasanti. tadā bodhisatto ekasmiṃ daliddakule nibbattitvā bhatiṃ katvā kicchena jīvati. so “bhatiṃ karissāmī”ti tassa gehaṃ gantvā vanditvā ekamantaṃ ṭhito “kiṃ āgatosī”ti vutte “tumhākaṃ gehe bhatiyā kammakaraṇatthan”ti āha. seṭṭhi aññesaṃ bhatikānaṃ āgatadivaseyeva “imasmiṃ gehe kammaṃ karontā sīlaṃ rakkhanti, sīlaṃ rakkhituṃ sakkontā kammaṃ karothā”ti vadati, bodhisattassa pana sīlarakkhaṇāacikkhaṇe saññaṃ akatvā “sādhu, tāta, attano bhatiṃ jānitvā kammaṃ karohī”ti āha. so tato paṭṭhāya suvaco hutvā uraṃ datvā attano kilamathaṃ agaṇetvā tassa sabbakiccāni karoti, pātova kammantaṃ gantvā sāyaṃ āgacchati.</p>
	<p class="paratype03">athekadivasaṃ nagare chaṇaṃ ghosesuṃ. mahāseṭṭhi dāsiṃ āmantetvā “ajjuposathadivaso, gehe kammakarānaṃ pātova bhattaṃ pacitvā dehi, kālasseva bhuñjitvā uposathikā bhavissantī”ti āha. bodhisatto kālasseva uṭṭhāya kammantaṃ agamāsi, “ajjuposathiko bhaveyyāsī”ti tassa koci nārocesi. sesakammakarā pātova bhuñjitvā uposathikāva ahesuṃ. seṭṭhipi saputtadāro saparijano uposathaṃ adhiṭṭhahi, sabbepi uposathikā attano attano vasanaṭṭhānaṃ gantvā sīlaṃ āvajjentā nisīdiṃsu. bodhisatto sakaladivasaṃ kammaṃ katvā sūriyatthaṅgamanavelāya āgato. athassa bhattakārikā hatthadhovanaṃ datvā pātiyaṃ bhattaṃ vaḍḍhetvā upanāmesi. bodhisatto “aññesu divasesu imāya velāya mahāsaddo hoti, ajja kahaṃ gatā”ti pucchi. “sabbe uposathaṃ samādiyitvā attano attano vasanaṭṭhānāni gatā”ti. taṃ sutvā bodhisatto cintesi “ettakānaṃ sīlavantānaṃ antare ahaṃ eko dussīlo hutvā na vasissāmi, idāni uposathaṅgesu adhiṭṭhitesu hoti nu kho uposathakammaṃ, no”ti. so gantvā seṭṭhiṃ pucchi. atha naṃ seṭṭhi “tāta pātova anadhiṭṭhitattā sakalaṃ uposathakammaṃ na hoti, upaḍḍhuposathakammaṃ pana hotī”ti āha.</p>
	<p class="paratype03">so “ettakampi hotū”ti seṭṭhissa santike samādinnasīlo hutvā uposathakammaṃ adhiṭṭhāya attano vasanokāsaṃ pavisitvā sīlaṃ āvajjento nipajji. athassa sakaladivasaṃ nirāhāratāya pacchimayāmasamanantare satthakavātā samuṭṭhahiṃsu. seṭṭhinā nānāvidhāni bhesajjāni āharitvā “bhuñjā”ti vuccamānopi “uposathaṃ na bhindissāmi, jīvitapariyantikaṃ katvā samādiyin”ti āha. balavavedanā uppajji, aruṇuggamanavelāya satiṃ paccupaṭṭhāpetuṃ nāsakkhi. atha naṃ “idāni marissatī”ti nīharitvā “osārake nipajjāpesuṃ. tasmiṃ khaṇe bārāṇasirājā rathavaragato mahantena parivārena nagaraṃ padakkhiṇaṃ karonto taṃ ṭhānaṃ sampāpuṇi. bodhisatto tassa siriṃ oloketvā tasmiṃ lobhaṃ uppādetvā rajjaṃ patthesi. so cavitvā upaḍḍhuposathakammanissandena tassa aggamahesiyā kucchimhi paṭisandhiṃ gaṇhi. sā laddhagabbhaparihārā dasamāsaccayena puttaṃ vijāyi, “udayakumāro”tissa nāmaṃ akaṃsu. so vayappatto sabbasippesu nipphattiṃ pāpuṇi, jātissarañāṇena attano pubbakammaṃ saritvā “appakassa kammassa phalaṃ mama idan”ti abhikkhaṇaṃ udānaṃ udānesi. so pitu accayena rajjaṃ patvāpi attano mahantaṃ sirivibhavaṃ oloketvā tadeva udānaṃ udānesi.</p>
	<p class="paratype03">athekadivasaṃ nagare chaṇaṃ sajjayiṃsu, mahājano kīḷāpasuto ahosi. tadā bārāṇasiyā uttaradvāravāsī eko bhatiko udakabhatiṃ katvā laddhaṃ aḍḍhamāsakaṃ pākāriṭṭhakāya antare ṭhapetvā bhatiṃ karonto dakkhiṇadvāraṃ patvā tattha udakabhatimeva katvā jīvamānāya ekāya kapaṇitthiyā saddhiṃ saṃvāsaṃ kappesi. sā taṃ āha — “sāmi, nagare chaṇo vattati, sace te kiñci atthi, mayampi kīḷeyyāmā”ti? “āma, atthī”ti. “kittakaṃ, sāmī”ti? “aḍḍhamāsako”ti. “kahaṃ so”ti? “uttaradvāre iṭṭhakabbhantare ṭhapitoti ito me dvādasayojanantare nidhānaṃ, tava pana hatthe kiñci atthī”ti? “āma, atthī”ti. “kittakan”ti? “aḍḍhamāsakovā”ti. “iti tava aḍḍhamāsako, mama aḍḍhamāsakoti māsakova hoti, tato ekena koṭṭhāsena mālaṃ, ekena koṭṭhāsena gandhaṃ, ekena koṭṭhāsena suraṃ gahetvā kīḷissāma, gaccha tayā ṭhapitaṃ aḍḍhamāsakaṃ āharā”ti. so “bhariyāya me santikā kathā laddhā”ti haṭṭhatuṭṭho “bhadde, mā cintayi, āharissāmi nan”ti vatvā pakkāmi. nāgabalo bhatiko cha yojanāni atikkamma majjhanhikasamaye vītaccikaṅgārasanthataṃ viya uṇhaṃ vālukaṃ maddanto dhanalobhena haṭṭhapahaṭṭho kasāvarattanivāsano kaṇṇe tālapaṇṇaṃ piḷandhitvā ekena āyogavattena gītaṃ gāyanto rājaṅgaṇena pāyāsi.</p>
	<p class="paratype03">udayarājā sīhapañjaraṃ vivaritvā ṭhito taṃ tathā gacchantaṃ disvā “kiṃ nu kho esa evarūpaṃ vātātapaṃ agaṇetvā haṭṭhatuṭṭho gāyanto gacchati, pucchissāmi nan”ti cintetvā pakkosanatthāya ekaṃ purisaṃ pahiṇi. tena gantvā “rājā taṃ pakkosatī”ti vutte “rājā mayhaṃ kiṃ hoti, nāhaṃ rājānaṃ jānāmī”ti vatvā balakkārena nīto ekamantaṃ aṭṭhāsi. atha naṃ rājā pucchanto dve gāthā abhāsi — </p>
	<p class="paratype40">36<b>.</b> </p>
	<p class="paratype21">“aṅgārajātā pathavī, kukkuḷānugatā mahī. </p>
	<p class="paratype22">atha gāyasi vattāni, na taṃ tapati ātapo. </p>
	<p class="paratype40">37<b>.</b> </p>
	<p class="paratype21">“uddhaṃ tapati ādicco, adho tapati vālukā. </p>
	<p class="paratype22">atha gāyasi vattāni, na taṃ tapati ātapo”ti.</p>
	<p class="paratype03">tattha <b>aṅgārajātā</b>ti bho purisa, ayaṃ pathavī vītaccikaṅgārā viya uṇhajātā. <b>kukkuḷānugatā</b>ti ādittachārikasaṅkhātena kukkuḷena viya uṇhavālukāya anugatā. <b>vattānī</b>ti āyogavattāni āropetvā gītaṃ gāyasīti.</p>
	<p class="paratype03">so rañño kathaṃ sutvā tatiyaṃ gāthamāha — </p>
	<p class="paratype40">38<b>.</b> </p>
	<p class="paratype21">“na maṃ tapati ātapo, ātapā tapayanti maṃ. </p>
	<p class="paratype22">atthā hi vividhā rāja, te tapanti na ātapo”ti.</p>
	<p class="paratype03">tattha <b>ātapā</b>ti vatthukāmakilesakāmā. purisañhi te abhitapanti, tasmā “ātapā”ti vuttā. <b>atthā hi vividhā</b>ti, mahārāja, mayhaṃ vatthukāmakilesakāme nissāya kattabbā nānākiccasaṅkhātā vividhā atthā atthi, te maṃ tapanti, na ātapoti.</p>
	<p class="paratype03">atha naṃ rājā “ko nāma te attho”ti pucchi. so āha “ahaṃ, deva, dakkhiṇadvāre kapaṇitthiyā saddhiṃ saṃvāsaṃ kappesiṃ, sā maṃ ‘chaṇaṃ kīḷissāma, atthi te kiñci hatthe’ti pucchi, atha naṃ ahaṃ ‘mama nidhānaṃ uttaradvāre pākārantare ṭhapitan’ti avacaṃ, sā ‘gaccha taṃ āhara, ubhopi kīḷissāmā’ti maṃ pahiṇi, sā me tassā kathā hadayaṃ na vijahati, taṃ maṃ anussarantaṃ kāmatapo tapati, ayaṃ me, deva, attho”ti. atha “evarūpaṃ vātātapaṃ agaṇetvā kiṃ te tussanakāraṇaṃ, yena gāyanto gacchasī”ti? “deva, taṃ nidhānaṃ āharitvā ‘tāya saddhiṃ abhiramissāmī’ti iminā kāraṇena tuṭṭho gāyāmī”ti. “kiṃ pana te, bho purisa, uttaradvāre ṭhapitanidhānaṃ satasahassamattaṃ atthī”ti? “natthi, devā”ti. rājā “tena hi paññāsa sahassāni, cattālīsa, tiṃsa, vīsa, dasa, sahassaṃ, pañca satāni, cattāri, tīṇi, dve, ekaṃ, sataṃ, paññāsaṃ, cattālīsaṃ, tiṃsaṃ, vīsaṃ, dasa, pañca, cattāri, tayo, dve, eko kahāpaṇo, aḍḍho, pādo, cattāro māsakā, tayo, dve, eko māsako”ti pucchi. sabbaṃ paṭikkhipitvā “aḍḍhamāsako”ti vutto “āma, deva, ettakaṃ mayhaṃ dhanaṃ, taṃ āharitvā tāya saddhiṃ abhiramissāmīti gacchāmi, tāya pītiyā tena somanassena na maṃ esa vātātapo tapatī”ti āha.</p>
	<p class="paratype03">atha naṃ rājā “bho purisa, evarūpe ātape tattha mā gami, ahaṃ te aḍḍhamāsakaṃ dassāmī”ti āha. “deva, ahaṃ tumhākaṃ kathāya ṭhatvā tañca gaṇhissāmi, itarañca dhanaṃ na nāsessāmi, mama gamanaṃ ahāpetvā tampi gahessāmī”ti. “bho purisa, nivatta, māsakaṃ te dassāmi, dve māsakehi evaṃ vaḍḍhetvā koṭiṃ koṭisataṃ aparimitaṃ dhanaṃ dassāmi, nivattā”ti vuttepi “deva, taṃ gahetvā itarampi gaṇhissāmi”icceva āha. tato seṭṭhiṭṭhānādīhi ṭhānantarehi palobhito yāva uparajjā tatheva vatvā “upaḍḍharajjaṃ te dassāmi, nivattā”ti vutte sampaṭicchi. rājā “gacchatha mama sahāyassa kesamassuṃ kāretvā nhāpetvā alaṅkaritvā ānetha nan”ti amacce āṇāpesi. amaccā tathā akaṃsu. rājā rajjaṃ dvidhā bhinditvā tassa upaḍḍharajjaṃ adāsi. “so pana taṃ gahetvāpi aḍḍhamāsakapemena uttarapassaṃ gatoyevā”ti vadanti. so aḍḍhamāsakarājā nāma ahosi. te samaggā sammodamānā rajjaṃ kārentā ekadivasaṃ uyyānaṃ gamiṃsu. tattha kīḷitvā udayarājā aḍḍhamāsakarañño aṅke sīsaṃ katvā nipajji. tasmiṃ niddaṃ okkante parivāramanussā kīḷānubhavanavasena tattha tattha agamaṃsu.</p>
	<p class="paratype03">aḍḍhamāsakarājā “kiṃ me niccakālaṃ upaḍḍharajjena, imaṃ māretvā ahameva sakalarajjaṃ kāressāmī”ti khaggaṃ abbāhitvā “paharissāmi nan”ti cintetvā puna “ayaṃ rājā maṃ daliddakapaṇaṃ manussaṃ attanā samānaṃ katvā mahante issariye patiṭṭhapesi, evarūpaṃ nāma yasadāyakaṃ māretvā rajjaṃ kāressāmīti mama icchā uppannā, ayuttaṃ vata me kamman”ti satiṃ paṭilabhitvā asiṃ pavesesi. athassa dutiyampi tatiyampi tatheva cittaṃ uppajji. tato cintesi “idaṃ cittaṃ punappunaṃ uppajjamānaṃ maṃ pāpakamme niyojeyyā”ti. so asiṃ bhūmiyaṃ khipitvā rājānaṃ uṭṭhāpetvā “khamāhi me, devā”ti pādesu pati. “nanu samma, tava mamantare doso natthī”ti? “atthi, mahārāja, ahaṃ idaṃ nāma akāsin”ti. “tena hi samma, khamāmi te, icchanto pana rajjaṃ kārehi, ahaṃ uparājā hutvā taṃ upaṭṭhahissāmī”ti. so “na me, deva, rajjena attho, ayañhi taṇhā maṃ apāyesu nibbattāpessati, tava rajjaṃ tvameva gaṇha, ahaṃ pabbajissāmi, diṭṭhaṃ me kāmassa mūlaṃ, ayañhi saṅkappena vaḍḍhati, na dāni naṃ tato paṭṭhāya saṅkappessāmī”ti udānento catutthaṃ gāthamāha — </p>
	<p class="paratype40">39<b>.</b> </p>
	<p class="paratype21">“addasaṃ kāma te mūlaṃ, saṅkappā kāma jāyasi. </p>
	<p class="paratype22">na taṃ saṅkappayissāmi, evaṃ kāma na hehisī”ti.</p>
	<p class="paratype03">tattha <b>eva</b>nti evaṃ mamantare. <b>na hehisī</b>ti na uppajjissasīti.</p>
	<p class="paratype03">evañca pana vatvā puna kāmesu anuyuñjantassa mahājanassa dhammaṃ desento pañcamaṃ gāthamāha — </p>
	<p class="paratype40">40<b>.</b> </p>
	<p class="paratype21">“appāpi kāmā na alaṃ, bahūhipi na tappati. </p>
	<p class="paratype22">ahahā bālalapanā, parivajjetha jaggato”ti.</p>
	<p class="paratype03">tattha <b>ahahā</b>ti saṃvegadīpanaṃ. <b>jaggato</b>ti jagganto. idaṃ vuttaṃ hoti — mahārāja, imassa mahājanassa appakāpi vatthukāmakilesakāmā na alaṃ pariyattāva, bahūhipi ca tehi na tappateva, “aho ime mama rūpā mama saddā”ti lapanato bālalapanā kāmā, ime vipassanaṃ vaḍḍhetvā bodhipakkhiyānaṃ dhammānaṃ bhāvanānuyogamanuyutto jagganto kulaputto parivajjetha, pariññāpahānābhisamayehi abhisametvā pajaheyyāti.</p>
	<p class="paratype03">evaṃ so mahājanassa dhammaṃ desetvā udayarājānaṃ rajjaṃ paṭicchāpetvā mahājanaṃ assumukhaṃ rodamānaṃ pahāya himavantaṃ pavisitvā pabbajitvā jhānābhiññāyo nibbattetvā vihāsi. tassa pabbajitakāle rājā taṃ udānaṃ sakalaṃ katvā udānento chaṭṭhaṃ gāthamāha — </p>
	<p class="paratype40">41<b>.</b> </p>
	<p class="paratype21">“appassa kammassa phalaṃ mamedaṃ, udayo ajjhāgamā mahattapattaṃ. </p>
	<p class="paratype22">suladdhalābho vata māṇavassa, yo pabbajī kāmarāgaṃ pahāyā”ti.</p>
	<p class="paratype03">tattha <b>udayo</b>ti attānaṃ sandhāya vadati. <b>mahattapatta</b>nti mahantabhāvappattaṃ vipulaṃ issariyaṃ ajjhāgamā. <b>māṇavassā</b>ti sattassa mayhaṃ sahāyassa suladdhalābho, yo kāmarāgaṃ pahāya pabbajitoti adhippāyenevamāha.</p>
	<p class="paratype03">imissā pana gāthāya na koci atthaṃ jānāti. atha naṃ ekadivasaṃ aggamahesī gāthāya atthaṃ pucchi, rājā na kathesi. eko panassa gaṅgamālo nāma maṅgalanhāpito, so rañño massuṃ karonto paṭhamaṃ khuraparikammaṃ katvā pacchā saṇḍāsena lomāni gaṇhāti, rañño ca khuraparikammakāle sukhaṃ hoti, lomaharaṇakāle dukkhaṃ. so paṭhamaṃ tassa varaṃ dātukāmo hoti, pacchā sīsacchedanamākaṅkhati. athekadivasaṃ “bhadde, amhākaṃ gaṅgamālakappako bālo”ti deviyā tamatthaṃ ārocetvā “ki pana, deva, kātuṃ vaṭṭatī”ti vutte “paṭhamaṃ saṇḍāsena lomāni gahetvā pacchā khuraparikamman”ti āha. sā taṃ kappakaṃ pakkosāpetvā “tāta, idāni rañño massukaraṇadivase paṭhamaṃ lomāni gahetvā pacchā khuraparikammaṃ kareyyāsi, raññā ca ‘varaṃ gaṇhāhī’ti vutte ‘aññena, deva, me attho natthi, tumhākaṃ udānagāthāya atthaṃ ācikkhathā’ti vadeyyāsi, ahaṃ te bahuṃ dhanaṃ dassāmī”ti āha. so “sādhū”ti sampaṭicchitvā massukaraṇadivase paṭhamaṃ saṇḍāsaṃ gaṇhi. “kiṃ, bhaṇe gaṅgamāla, apubbaṃ te karaṇan”ti raññā vutte “deva, kappakā nāma apubbampi karontī”ti vatvā paṭhamaṃ lomāni gahetvā pacchā khuraparikammaṃ akāsi. rājā “varaṃ gaṇhāhī”ti āha. “deva, aññena me attho natthi, tumhākaṃ udānagāthāya atthaṃ kathethā”ti. rājā attano daliddakāle kataṃ kathetuṃ lajjanto “tāta, iminā te varena ko attho, aññaṃ gaṇhāhī”ti āha. “etameva dehi, devā”ti. so musāvādabhayena “sādhū”ti sampaṭicchitvā kummāsapiṇḍijātake vuttanayeneva sabbaṃ saṃvidahāpetvā ratanapallaṅke nisīditvā “ahaṃ gaṅgamāla, purimabhave imasmiṃyeva nagare”ti sabbaṃ purimakiriyaṃ ācikkhitvā “iminā kāraṇena upaḍḍhagāthaṃ, ‘sahāyo pana me pabbajito, ahaṃ pamatto hutvā rajjameva kāremī’ti iminā kāraṇena pacchā upaḍḍhagāthaṃ vadāmī”ti udānassa atthaṃ kathesi.</p>
	<p class="paratype03">taṃ sutvā kappako “upaḍḍhuposathakammena kira raññā ayaṃ sampatti laddhā, kusalaṃ nāma kātabbameva, yaṃnūnāhaṃ pabbajitvā attano patiṭṭhaṃ kareyyan”ti cintetvā ñātibhogaparivaṭṭaṃ pahāya rājānaṃ pabbajjaṃ anujānāpetvā himavantaṃ gantvā isipabbajjaṃ pabbajitvā tilakkhaṇaṃ āropento vipassanaṃ vaḍḍhetvā paccekabodhiṃ patvā iddhiyā nibbattapattacīvaradharo gandhamādanapabbate pañcachabbassāni vasitvā “bārāṇasirājānaṃ olokessāmī”ti ākāsenāgantvā uyyāne maṅgalasilāyaṃ nisīdi. uyyānapālo sañjānitvā gantvā rañño ārocesi “deva, gaṅgamālo paccekabuddho hutvā ākāsenāgantvā uyyāne nisinno”ti. rājā taṃ sutvā “paccekabuddhaṃ vandissāmī”ti vegena nikkhami. rājamātā ca puttena saddhiṃyeva nikkhami. rājā uyyānaṃ pavisitvā taṃ vanditvā ekamantaṃ nisīdi saddhiṃ parisāya. so raññā saddhiṃ paṭisanthāraṃ karonto “kiṃ, brahmadatta, appamattosi, dhammena rajjaṃ kāresi, dānādīni puññāni karosī”ti rājānaṃ kulanāmena ālapitvā paṭisanthāraṃ karoti. taṃ sutvā rañño mātā “ayaṃ hīnajacco malamajjako nhāpitaputto attānaṃ na jānāti, mama puttaṃ pathavissaraṃ jātikhattiyaṃ ‘brahmadattā’ti nāmenālapatī”ti kujjhitvā sattamaṃ gāthamāha — </p>
	<p class="paratype40">42<b>.</b> </p>
	<p class="paratype21">“tapasā pajahanti pāpakammaṃ, tapasā nhāpitakumbhakārabhāvaṃ. </p>
	<p class="paratype22">tapasā abhibhuyya gaṅgamāla, nāmenālapasajja brahmadattā”ti.</p>
	<p class="paratype03">tassattho — ime tāva sattā <b>tapasā</b> attanā katena tapoguṇena <b>pāpakammaṃ</b> jahanti, kiṃ panete tapasā <b>nhāpitakumbhakārabhāva</b>mpi jahanti, yaṃ tvaṃ gaṅgamāla, attano <b>tapasā</b> abhibhuyya mama puttaṃ brahmadattaṃ nāmenālapasi, patirūpaṃ nu te etanti?</p>
	<p class="paratype03">rājā mātaraṃ vāretvā paccekabuddhassa guṇaṃ pakāsento aṭṭhamaṃ gāthamāha — </p>
	<p class="paratype40">43<b>.</b> </p>
	<p class="paratype21">“sandiṭṭhikameva amma passatha, khantīsoraccassa ayaṃ vipāko. </p>
	<p class="paratype22">yo sabbajanassa vanditohu, taṃ vandāma sarājikā samaccā”ti.</p>
	<p class="paratype03">tattha <b>khantīsoraccassā</b>ti adhivāsanakhantiyā ca soraccassa ca. <b>taṃ vandāmā</b>ti taṃ idāni mayaṃ sarājikā samaccā sabbe vandāma, passatha amma, khantīsoraccānaṃ vipākanti.</p>
	<p class="paratype03">raññā mātari vāritāya sesamahājano uṭṭhahitvā “ayuttaṃ vata, deva, evarūpassa hīnajaccassa tumhe nāmenālapanan”ti āha. rājā mahājanampi paṭibāhitvā tassa guṇakathaṃ kathetuṃ osānagāthamāha — </p>
	<p class="paratype40">44<b>.</b> </p>
	<p class="paratype21">“mā kiñci avacuttha gaṅgamālaṃ, muninaṃ monapathesu sikkhamānaṃ. </p>
	<p class="paratype22">eso hi atari aṇṇavaṃ, yaṃ taritvā caranti vītasokā”ti.</p>
	<p class="paratype03">tattha <b>munina</b>nti agārikānagārikasekkhāsekkhapaccekamunīsu paccekamuniṃ. <b>monapathesu sikkhamāna</b>nti pubbabhāgapaṭipadābodhipakkhiyadhammasaṅkhātesu monapathesu sikkhamānaṃ. <b>aṇṇava</b>nti saṃsāramahāsamuddaṃ.</p>
	<p class="paratype03">evañca pana vatvā rājā paccekabuddhaṃ vanditvā “bhante, mayhaṃ mātu khamathā”ti āha. “khamāmi, mahārājā”ti. rājaparisāpi naṃ khamāpesi. rājā attānaṃ nissāya vasanatthāya paṭiññaṃ yāci. paccekabuddho pana paṭiññaṃ adatvā sarājikāya parisāya passantiyāva ākāse ṭhatvā rañño ovādaṃ datvā gandhamādanameva gato.</p>
	<p class="paratype03">satthā imaṃ dhammadesanaṃ āharitvā “evañca upāsakā uposathavāso nāma vasitabbayuttako”ti vatvā jātakaṃ samodhānesi — “tadā paccekabuddho parinibbāyi, aḍḍhamāsakarājā ānando ahosi, rañño mātā mahāmāyā, aggamahesī rāhulamātā, udayarājā pana ahameva ahosin”ti. </p>
	<p class="paratype06">gaṅgamālajātakavaṇṇanā pañcamā. </p> 
</body>
</html>