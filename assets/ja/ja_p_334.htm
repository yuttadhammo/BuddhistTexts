<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [328] 8. ananusociyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>3. kuṭidūsakavaggo</h4>
	<h5>[328] 8. ananusociyajātakavaṇṇanā</h5>
	<p class="paratype03"><b>bahūnaṃ vijjatī bhotī</b>ti idaṃ satthā jetavane viharanto ekaṃ matabhariyaṃ kuṭumbikaṃ ārabbha kathesi. so kira bhariyāya matāya na nhāyi na pivi na limpi na bhuñji, na kammante payojesi, aññadatthu sokābhibhūto āḷāhanaṃ gantvā paridevamāno vicari. abbhantare panassa kuṭe padīpo viya sotāpattimaggassa upanissayo jalati. satthā paccūsasamaye lokaṃ olokento taṃ disvā “imassa maṃ ṭhapetvā añño koci sokaṃ nīharitvā sotāpattimaggassa dāyako natthi, bhavissāmissa avassayo”ti pacchābhattaṃ piṇḍapātapaṭikkanto pacchāsamaṇaṃ ādāya tassa gehadvāraṃ gantvā kuṭumbikena sutāgamano katapaccuggamanādisakkāro paññattāsane nisinno kuṭumbikaṃ āgantvā vanditvā ekamantaṃ nisinnaṃ “kiṃ, upāsaka, cintesī”ti pucchitvā “āma, bhante, bhariyā me kālakatā, tamahaṃ anusocanto cintemī”ti vutte “upāsaka, bhijjanadhammaṃ nāma bhijjati, tasmiṃ bhinne na yuttaṃ cintetuṃ, porāṇakapaṇḍitāpi bhariyāya matāya ‘bhijjanadhammaṃ bhijjatī’ti na cintayiṃsū”ti vatvā tena yācito atītaṃ āhari. atītavatthu dasakanipāte <b>cūḷabodhijātake</b> (jā. 1.10.49 ādayo) āvi bhavissati, ayaṃ panettha saṅkhepo.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto takkasilāyaṃ sabbasippāni uggaṇhitvā mātāpitūnaṃ santikaṃ agamāsi. imasmiṃ jātake bodhisatto komārabrahmacārī ahosi. athassa mātāpitaro “tava dārikapariyesanaṃ karomā”ti ārocayiṃsu. bodhisatto “na mayhaṃ gharāvāsenattho, ahaṃ tumhākaṃ accayena pabbajissāmī”ti vatvā tehi punappunaṃ yācito ekaṃ kañcanarūpakaṃ kāretvā “evarūpaṃ kumārikaṃ labhamāno gaṇhissāmī”ti āha. tassa mātāpitaro taṃ kañcanarūpakaṃ paṭicchannayāne āropetvā “gacchatha jambudīpatalaṃ vicarantā yattha evarūpaṃ brāhmaṇakumārikaṃ passatha, tattha imaṃ kañcanarūpakaṃ datvā taṃ ānethā”ti mahantena parivārena manusse pesesuṃ.</p>
	<p class="paratype03">tasmiṃ pana kāle eko puññavā satto brahmalokato cavitvā kāsiraṭṭheyeva nigamagāme asītikoṭivibhavassa brāhmaṇassa gehe kumārikā hutvā nibbatti, “sammillahāsinī”tissā nāmaṃ akaṃsu. sā soḷasavassakāle abhirūpā ahosi pāsādikā devaccharappaṭibhāgā sabbaṅgasampannā. tassāpi kilesavasena cittaṃ nāma na uppannapubbaṃ, accantabrahmacārinī ahosi. kañcanarūpakaṃ ādāya vicarantā manussā taṃ gāmaṃ pāpuṇiṃsu. tattha manussā taṃ disvā “asukabrāhmaṇassa dhītā sammillahāsinī kiṃkāraṇā idha ṭhitā”ti āhaṃsu. manussā taṃ sutvā brāhmaṇakulaṃ gantvā sammillahāsiniṃ vāresuṃ. sā “ahaṃ tumhākaṃ accayena pabbajissāmi, na me gharāvāsenattho”ti mātāpitūnaṃ sāsanaṃ pesesi. te “kiṃ karosi kumārike”ti vatvā kañcanarūpakaṃ gahetvā taṃ mahantena parivārena pesayiṃsu. bodhisattassa ca sammillahāsiniyā ca ubhinnampi anicchantānaññeva maṅgalaṃ kariṃsu. te ekagabbhe vasamānā ekasmiṃ sayane sayantāpi na aññamaññaṃ kilesavasena olokayiṃsu, dve bhikkhū dve brāhmāno viya ca ekasmiṃ ṭhāne vasiṃsu.</p>
	<p class="paratype03">aparabhāge bodhisattassa mātāpitaro kālamakaṃsu. so tesaṃ sarīrakiccaṃ katvā sammillahāsiniṃ pakkosāpetvā “bhadde, mama kulasantakā asītikoṭiyo, tava kulasantakā asītikoṭiyoti imaṃ ettakaṃ dhanaṃ gahetvā imaṃ kuṭumbaṃ paṭipajjāhi, ahaṃ pabbajissāmī”ti āha. “ayyaputta, tayi pabbajante ahampi pabbajissāmi, na sakkomi taṃ jahitun”ti . “tena hi ehī”ti sabbaṃ dhanaṃ dānamukhe vissajjetvā kheḷapiṇḍaṃ viya sampattiṃ pahāya himavantaṃ pavisitvā ubhopi tāpasapabbajjaṃ pabbajitvā vanamūlaphalāhārā tattha ciraṃ vasitvā loṇambilasevanatthāya himavantā otaritvā anupubbena bārāṇasiṃ patvā rājuyyāne vasiṃsu.</p>
	<p class="paratype03">tesaṃ tattha vasantānaṃ sukhumālāya paribbājikāya nirojaṃ missakabhattaṃ paribhuñjantiyā lohitapakkhandikābādho uppajji. sā sappāyabhesajjaṃ alabhamānā dubbalā ahosi. bodhisatto bhikkhācāravelāya taṃ pariggahetvā nagaradvāraṃ netvā ekissā sālāya phalake nipajjāpetvā sayaṃ bhikkhāya pāvisi. sā tasmiṃ anikkhanteyeva kālamakāsi. mahājano paribbājikāya rūpasampattiṃ disvā parivāretvā rodati paridevati. bodhisatto bhikkhaṃ caritvā āgato tassā matabhāvaṃ ñatvā “bhijjanadhammaṃ bhijjati, sabbe saṅkhārā aniccā evaṃgatikāyevā”ti vatvā tāya nipannaphalakeyeva nisīditvā missakabhojanaṃ bhuñjitvā mukhaṃ vikkhālesi. parivāretvā ṭhitamahājano “ayaṃ te, bhante, paribbājikā kiṃ hotī”ti pucchi. “gihikāle me pādaparicārikā ahosī”ti. “bhante, mayaṃ tāva na saṇṭhāma rodāma paridevāma, tumhe kasmā na rodathā”ti? bodhisatto “jīvamānā tāva esā mama kiñci hoti, idāni paralokasamaṅgitāya na kiñci hoti, maraṇavasaṃ gatā, ahaṃ kissa rodāmī”ti mahājanassa dhammaṃ desento imā gāthā abhāsi — </p>
	<p class="paratype40">109<b>.</b> </p>
	<p class="paratype21">“bahūnaṃ vijjatī bhotī, tehi me kiṃ bhavissati. </p>
	<p class="paratype22">tasmā etaṃ na socāmi, piyaṃ sammillahāsiniṃ. </p>
	<p class="paratype40">110<b>.</b> </p>
	<p class="paratype21">“taṃ taṃ ce anusoceyya, yaṃ yaṃ tassa na vijjati. </p>
	<p class="paratype22">attānamanusoceyya, sadā maccuvasaṃ pataṃ. </p>
	<p class="paratype40">111<b>.</b> </p>
	<p class="paratype21">“na heva ṭhitaṃ nāsīnaṃ, na sayānaṃ na paddhaguṃ. </p>
	<p class="paratype22">yāva byāti nimisati, tatrāpi rasatī vayo. </p>
	<p class="paratype40">112<b>.</b> </p>
	<p class="paratype21">“tatthattani vatappaddhe, vinābhāve asaṃsaye. </p>
	<p class="paratype22">bhūtaṃ sesaṃ dayitabbaṃ, vītaṃ ananusociyan”ti.</p>
	<p class="paratype03">tattha <b>bahūnaṃ vijjatī bhotī</b>ti ayaṃ bhotī amhe chaḍḍetvā idāni aññesaṃ bahūnaṃ matakasattānaṃ antare vijjati atthi upalabbhati. <b>tehi me kiṃ bhavissatī</b>ti tehi matakasattehi saddhiṃ vattamānā idānevesā mayhaṃ kiṃ bhavissati, tehi vā matakasattehi atirekasambandhavasenesā mayhaṃ kiṃ bhavissati, kā nāma bhavissati, kiṃ bhariyā, udāhu bhaginīti? “tehi mekan”tipi pāṭho, tehi matakehi saddhiṃ idampi me kaḷevaraṃ ekaṃ bhavissatīti attho. <b>tasmā</b>ti yasmā esā matakesu saṅkhaṃ gatā, mayhaṃ sā na kiñci hoti, tasmā etaṃ na socāmi.</p>
	<p class="paratype03"><b>yaṃ yaṃ tassā</b>ti yaṃ yaṃ tassa anusocanakassa sattassa na vijjati natthi, mataṃ niruddhaṃ, taṃ taṃ sace anusoceyyāti attho. “yassā”tipi pāṭho, yaṃ yaṃ yassa na vijjati, taṃ taṃ so anusoceyyāti attho. <b>maccuvasaṃ pata</b>nti evaṃ sante niccaṃ maccuvasaṃ patantaṃ gacchantaṃ attānameva anusoceyya, tenassa asocanakāloyeva na bhaveyyāti attho. </p>
	<p class="paratype01">tatiyagāthāya <b>na heva ṭhitaṃ nāsīnaṃ, na sayānaṃ na paddhagu</b>nti kañci sattaṃ āyusaṅkhāro anugacchatīti pāṭhaseso. tattha <b>paddhagu</b>nti parivattetvā caramānaṃ. idaṃ vuttaṃ hoti — ime sattā catūsupi iriyāpathesu pamattā viharanti, āyusaṅkhārā pana rattiñca divā ca sabbiriyāpathesu appamattā attano khayagamanakammameva karontīti. <b>yāva byātī</b>ti yāva ummisati. ayañhi tasmiṃ kāle vohāro. idaṃ vuttaṃ hoti — yāva ummisati ca nimisati ca, tatrāpi evaṃ appamattake kāle imesaṃ sattānaṃ <b>rasatī vayo,</b> tīsu vayesu so so vayo hāyateva na vaḍḍhatīti.</p>
	<p class="paratype03"><b>tatthattani vatappaddhe</b>ti tattha vata attani paddhe. idaṃ vuttaṃ hoti tasmiṃ vata evaṃ rasamāne vaye ayaṃ “attā”ti saṅkhyaṃ gato attabhāvo paddho hoti, vayena aḍḍho upaḍḍho aparipuṇṇova hoti . evaṃ tattha imasmiṃ attani paddhe yo cesa tattha tattha nibbattānaṃ sattānaṃ vinābhāvo asaṃsayo, tasmiṃ <b>vinābhāve</b>pi <b>asaṃsaye</b> nissaṃsaye yaṃ <b>bhūtaṃ sesaṃ</b> amataṃ jīvamānaṃ, taṃ jīvamānameva <b>dayitabbaṃ</b> piyāyitabbaṃ mettāyitabbaṃ, “ayaṃ satto arogo hotu abyāpajjo”ti evaṃ tasmiṃ mettābhāvanā kātabbā. yaṃ panetaṃ <b>vītaṃ</b> vigataṃ mataṃ, taṃ <b>ananusociyaṃ</b> na anusocitabbanti.</p>
	<p class="paratype03">evaṃ mahāsatto catūhi gāthāhi aniccākāraṃ dīpento dhammaṃ desesi. mahājano paribbājikāya sarīrakiccaṃ akāsi. bodhisatto himavantameva pavisitvā jhānābhiññāsamāpattiyo nibbattetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kuṭumbiko sotāpattiphale patiṭṭhahi. tadā sammillahāsinī rāhulamātā ahosi, tāpaso pana ahameva ahosinti. </p>
	<p class="paratype06">ananusociyajātakavaṇṇanā aṭṭhamā. </p> 
</body>
</html>