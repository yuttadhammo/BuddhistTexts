<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [454] 16. ghaṭapaṇḍitajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[454] 16. ghaṭapaṇḍitajātakavaṇṇanā</h4>
	<p class="paratype03"><b>uṭṭhehi</b> <b>kaṇhā</b>ti idaṃ satthā jetavane viharanto mataputtaṃ kuṭumbikaṃ ārabbha kathesi. vatthu maṭṭhakuṇḍalisadisameva. idha pana satthā taṃ upāsakaṃ “kiṃ, upāsaka, socasī”ti vatvā “āma, bhanten”ti vutte “upāsaka, porāṇakapaṇḍitā paṇḍitānaṃ kathaṃ sutvā mataputtaṃ nānusociṃsū”ti vatvā tena yācito atītaṃ āhari.</p>
	<p class="paratype03">atīte uttarapathe kaṃsabhoge asitañjananagare mahākaṃso nāma rājā rajjaṃ kāresi. tassa kaṃso ca, upakaṃso cāti dve puttā ahesuṃ, devagabbhā nāma ekā dhītā. tassā jātadivase nemittakā brāhmaṇā “etissā kucchiyaṃ nibbattaputtā kaṃsagottaṃ kaṃsavaṃsaṃ nāsessantī”ti byākariṃsu. rājā balavasinehena dhītaraṃ vināsetuṃ nāsakkhi, “bhātaro jānissantī”ti yāvatāyukaṃ ṭhatvā kālamakāsi. tasmiṃ kālakate kaṃso rājā ahosi, upakaṃso uparājā. te cintayiṃsu “sace mayaṃ bhaginiṃ nāsessāma, gārayhā bhavissāma, etaṃ kassaci adatvā nissāmikaṃ katvā paṭijaggissāmā”ti. te ekathūṇakaṃ pāsādaṃ kāretvā taṃ tattha vasāpesuṃ. nandigopā nāma tassā paricārikā ahosi. andhakaveṇḍo nāma dāso tassā sāmiko ārakkhamakāsi.</p>
	<p class="paratype03">tadā uttaramadhurāya mahāsāgaro nāma rājā rajjaṃ kāresi. tassa sāgaro, upasāgaro cāti dve puttā ahesuṃ. tesu pitu accayena sāgaro rājā ahosi, upasāgaro uparājā. so upakaṃsassa sahāyako ekācariyakule ekato uggahitasippo. so sāgarassa bhātu antepure dubbhitvā bhāyamāno palāyitvā kaṃsabhoge upakaṃsassa santikaṃ agamāsi. upakaṃso taṃ rañño dassesi, rājā tassa mahantaṃ yasaṃ adāsi. so rājupaṭṭhānaṃ gacchanto devagabbhāya nivāsaṃ ekathambhaṃ pāsādaṃ disvā “kasseso nivāso”ti pucchitvā taṃ kāraṇaṃ sutvā devagabbhāya paṭibaddhacitto ahosi. devagabbhāpi ekadivasaṃ taṃ upakaṃsena saddhiṃ rājupaṭṭhānaṃ āgacchantaṃ disvā “ko eso”ti pucchitvā “mahāsāgarassa putto upasāgaro nāmā”ti nandigopāya santikā sutvā tasmiṃ paṭibaddhacittā ahosi. upasāgaro nandigopāya lañjaṃ datvā “bhagini, sakkhissasi me devagabbhaṃ dassetun”ti āha. sā “na etaṃ sāmi, garukan”ti vatvā taṃ kāraṇaṃ devagabbhāya ārocesi. sā pakatiyāva tasmiṃ paṭibaddhacittā taṃ vacanaṃ sutvā “sādhū”ti sampaṭicchitvā nandigopā upasāgarassa saññaṃ datvā rattibhāge taṃ pāsādaṃ āropesi. so devagabbhāya saddhiṃ saṃvāsaṃ kappesi. atha nesaṃ punappunaṃ saṃvāsena devagabbhā gabbhaṃ paṭilabhi.</p>
	<p class="paratype03">aparabhāge tassā gabbhapatiṭṭhānaṃ pākaṭaṃ ahosi. bhātaro nandigopaṃ pucchiṃsu, sā abhayaṃ yācitvā taṃ antaraṃ kathesi. te sutvā “bhaginiṃ nāsetuṃ na sakkā, sace dhītaraṃ vijāyissati, tampi na nāsessāma, sace pana putto bhavissati, nāsessāmā”ti cintetvā devagabbhaṃ upasāgarasseva adaṃsu. sā paripuṇṇagabbhā dhītaraṃ vijāyi. bhātaro sutvā haṭṭhatuṭṭhā tassā “añjanadevī”ti nāmaṃ kariṃsu. tesaṃ bhogavaḍḍhamānaṃ nāma bhogagāmaṃ adaṃsu. upasāgaro devagabbhaṃ gahetvā bhogavaḍḍhamānagāme vasi. devagabbhāya punapi gabbho patiṭṭhāsi, nandigopāpi taṃ divasameva gabbhaṃ paṭilabhi. tāsu paripuṇṇagabbhāsu ekadivasameva devagabbhā puttaṃ vijāyi, nandigopā dhītaraṃ vijāyi. devagabbhā puttassa vināsanabhayena puttaṃ nandigopāya rahassena pesetvā tassā dhītaraṃ āharāpesi. tassā vijātabhāvaṃ bhātikānaṃ ārocesuṃ. te “puttaṃ vijātā, dhītaran”ti pucchitvā “dhītaran”ti vutte “tena hi posethā”ti āhaṃsu. etenupāyena devagabbhā dasa putte vijāyi, dasa dhītaro nandigopā vijāyi. dasa puttā nandigopāya santike vaḍḍhanti, dhītaro devagabbhāya. taṃ antaraṃ koci na jānāti. devagabbhāya jeṭṭhaputto vāsudevo nāma ahosi, dutiyo baladevo, tatiyo candadevo, catuttho sūriyadevo, pañcamo aggidevo, chaṭṭho varuṇadevo, sattamo ajjuno, aṭṭhamo pajjuno, navamo ghaṭapaṇḍito, dasamo aṅkuro nāma ahosi. te andhakaveṇḍadāsaputtā dasa bhātikā ceṭakāti pākaṭā ahesuṃ.</p>
	<p class="paratype03">te aparabhāge vuddhimanvāya thāmabalasampannā kakkhaḷā pharusā hutvā vilopaṃ karontā vicaranti, rañño gacchante paṇṇākārepi vilumpanteva. manussā sannipatitvā “andhakaveṇḍadāsaputtā dasa bhātikā raṭṭhaṃ vilumpantī”ti rājaṅgaṇe upakkosiṃsu. rājā andhakaveṇḍaṃ pakkosāpetvā “kasmā puttehi vilopaṃ kārāpesī”ti tajjesi. evaṃ dutiyampi tatiyampi manussehi upakkose kate rājā taṃ santajjesi. so maraṇabhayabhīto rājānaṃ abhayaṃ yācitvā “deva, ete na mayhaṃ puttā, upasāgarassa puttā”ti taṃ antaraṃ ārocesi. rājā bhīto “kena te upāyena gaṇhāmā”ti amacce pucchitvā “ete, deva, mallayuddhavittakā, nagare yuddhaṃ kāretvā tattha ne yuddhamaṇḍalaṃ āgate gāhāpetvā māressāmā”ti vutte cārurañca, muṭṭhikañcāti dve malle posetvā “ito sattame divase yuddhaṃ bhavissatī”ti nagare bheriṃ carāpetvā rājaṅgaṇe yuddhamaṇḍalaṃ sajjāpetvā akkhavāṭaṃ kāretvā yuddhamaṇḍalaṃ alaṅkārāpetvā dhajapaṭākaṃ bandhāpesi. sakalanagaraṃ saṅkhubhi. cakkāticakkaṃ mañcātimañcaṃ bandhitvā cāruramuṭṭhikā yuddhamaṇḍalaṃ āgantvā vaggantā gajjantā apphoṭentā vicariṃsu. dasa bhātikāpi āgantvā rajakavīthiṃ vilumpitvā vaṇṇasāṭake nivāsetvā gandhāpaṇesu gandhaṃ, mālākārāpaṇesu mālaṃ vilumpitvā vilittagattā māladhārino katakaṇṇapūrā vaggantā gajjantā apphoṭentā yuddhamaṇḍalaṃ pavisiṃsu.</p>
	<p class="paratype03">tasmiṃ khaṇe cāruro apphoṭento vicarati. baladevo taṃ disvā “na naṃ hatthena chupissāmī”ti hatthisālato mahantaṃ hatthiyottaṃ āharitvā vaggitvā gajjitvā yottaṃ khipitvā cāruraṃ udare veṭhetvā dve yottakoṭiyo ekato katvā vattetvā ukkhipitvā sīsamatthake bhametvā bhūmiyaṃ pothetvā bahi akkhavāṭe khipi. cārure mate rājā muṭṭhikamallaṃ āṇāpesi. so uṭṭhāya vaggitvā gajjitvā apphoṭesi. baladevo taṃ pothetvā aṭṭhīni sañcuṇṇetvā “amallomhi, amallomhī”ti vadantameva “nāhaṃ tava mallabhāvaṃ vā amallabhāvaṃ vā jānāmī”ti hatthe gahetvā bhūmiyaṃ pothetvā jīvitakkhayaṃ pāpetvā bahi akkhavāṭe khipi. muṭṭhiko maranto “yakkho hutvā taṃ khādituṃ labhissāmī”ti patthanaṃ paṭṭhapesi. so kālamattikāṭaviyaṃ nāma yakkho hutvā nibbatti. rājā “gaṇhatha dasa bhātike ceṭake”ti uṭṭhahi . tasmiṃ khaṇe vāsudevo cakkaṃ khipi. taṃ dvinnampi bhātikānaṃ sīsāni pātesi. mahājano bhītatasito “avassayā no hothā”ti tesaṃ pādesu patitvā nipajji. te dvepi mātule māretvā asitañjananagare rajjaṃ gahetvā mātāpitaro tattha katvā “sakalajambudīpe rajjaṃ gaṇhissāmā”ti nikkhamitvā anupubbena kālayonakarañño nivāsaṃ ayujjhanagaraṃ gantvā taṃ parikkhipitvā ṭhitaṃ parikhārukkhagahanaṃ viddhaṃsetvā pākāraṃ bhinditvā rājānaṃ gahetvā taṃ rajjaṃ attano hatthagataṃ katvā dvāravatiṃ pāpuṇiṃsu. tassa pana nagarassa ekato samuddo ekato pabbato, amanussapariggahitaṃ kira taṃ ahosi.</p>
	<p class="paratype03">tassa ārakkhaṃ gahetvā ṭhitayakkho paccāmitte disvā gadrabhavesena gadrabharavaṃ ravati. tasmiṃ khaṇe yakkhānubhāvena sakalanagaraṃ uppatitvā mahāsamudde ekasmiṃ dīpake tiṭṭhati. paccāmittesu gatesu punāgantvā sakaṭṭhāneyeva patiṭṭhāti. tadāpi so gadrabho tesaṃ dasannaṃ bhātikānaṃ āgamanaṃ ñatvā gadrabharavaṃ ravi. nagaraṃ uppatitvā dīpake patiṭṭhāya tesu nagaraṃ adisvā nivattantesu punāgantvā sakaṭṭhāne patiṭṭhāsi. te puna nivattiṃsu, punapi gadrabho tatheva akāsi. te dvāravatinagare rajjaṃ gaṇhituṃ asakkontā kaṇhadīpāyanassa isino santikaṃ gantvā vanditvā “bhante, mayaṃ dvāravatiyaṃ rajjaṃ gahetuṃ na sakkoma, ekaṃ no upāyaṃ karothā”ti pucchitvā “parikhāpiṭṭhe asukasmiṃ nāma ṭhāne eko gadrabho carati. so hi amitte disvā viravati, tasmiṃ khaṇe nagaraṃ uppatitvā gacchati, tumhe tassa pāde gaṇhatha, ayaṃ vo nipphajjanūpāyo”ti vutte tāpasaṃ vanditvā gantvā gadrabhassa pādesu gahetvā nipatitvā “sāmi, ṭhapetvā tumhe añño amhākaṃ avassayo natthi, amhākaṃ nagaraṃ gaṇhanakāle mā ravitthā”ti yāciṃsu. gadrabho “na sakkā na viravituṃ, tumhe pana paṭhamataraṃ āgantvā cattāro janā mahantāni ayanaṅgalāni gahetvā catūsu nagaradvāresu mahante ayakhāṇuke bhūmiyaṃ ākoṭetvā nagarassa uppatanakāle naṅgalāni gahetvā naṅgalabaddhaṃ ayasaṅkhalikaṃ ayakhāṇuke bandheyyātha, nagaraṃ uppatituṃ na sakkhissatī”ti āha.</p>
	<p class="paratype03">te “sādhū”ti vatvā tasmiṃ aviravanteyeva naṅgalāni ādāya catūsu nagaradvāresu khāṇuke bhūmiyaṃ ākoṭetvā aṭṭhaṃsu. tasmiṃ khaṇe gadrabho viravi, nagaraṃ uppatitumārabhi. catūsu dvāresu ṭhitā catūhi ayanaṅgalehi gahetvā naṅgalabaddhā ayasaṅkhalikā khāṇukesu bandhiṃsu, nagaraṃ uppatituṃ nāsakkhi. dasa bhātikā tato nagaraṃ pavisitvā rājānaṃ māretvā rajjaṃ gaṇhiṃsu. evaṃ te sakalajambudīpe tesaṭṭhiyā nagarasahassesu sabbarājāno cakkena jīvitakkhayaṃ pāpetvā dvāravatiyaṃ vasamānā rajjaṃ dasa koṭṭhāse katvā vibhajiṃsu, bhaginiṃ pana añjanadeviṃ na sariṃsu. tato puna “ekādasa koṭṭhāse karomā”ti vutte aṅkuro “mama koṭṭhāsaṃ tassā detha, ahaṃ vohāraṃ katvā jīvissāmi, kevalaṃ tumhe attano janapade mayhaṃ suṅkaṃ vissajjethā”ti āha. te “sādhū”ti sampaṭicchitvā tassa koṭṭhāsaṃ bhaginiyā datvā saddhiṃ tāya nava rājāno dvāravatiyaṃ vasiṃsu. aṅkuro pana vaṇijjamakāsi. evaṃ tesu aparāparaṃ puttadhītāhi vaḍḍhamānesu addhāne gate mātāpitaro kālamakaṃsu.</p>
	<p class="paratype03">tadā kira manussānaṃ vīsativassasahassāyukakālo ahosi. tadā vāsudevamahārājassa eko putto kālamakāsi. rājā sokapareto sabbakiccāni pahāya mañcassa aṭaniṃ pariggahetvā vilapanto nipajji. tasmiṃ kāle ghaṭapaṇḍito cintesi “ṭhapetvā maṃ añño koci mama bhātu sokaṃ harituṃ samattho nāma natthi, upāyenassa sokaṃ harissāmī”ti. so ummattakavesaṃ gahetvā “sasaṃ me detha, sasaṃ me dethā”ti ākāsaṃ ullokento sakalanagaraṃ vicari. “ghaṭapaṇḍito ummattako jāto”ti sakalanagaraṃ saṅkhubhi. tasmiṃ kāle rohiṇeyyo nāma amacco vāsudevarañño santikaṃ gantvā tena saddhiṃ kathaṃ samuṭṭhāpento paṭhamaṃ gāthamāha — </p>
	<p class="paratype40">165<b>.</b> </p>
	<p class="paratype21">“uṭṭhehi kaṇha kiṃ sesi, ko attho supanena te. </p>
	<p class="paratype27">yopi tuyhaṃ sako bhātā, hadayaṃ cakkhu ca dakkhiṇaṃ. </p>
	<p class="paratype22">tassa vātā balīyanti, ghaṭo jappati kesavā”ti.</p>
	<p class="paratype03">tattha <b>kaṇhā</b>ti gottenālapati, kaṇhāyanagotto kiresa. <b>ko attho</b>ti katarā nāma vaḍḍhi. <b>hadayaṃ cakkhu ca dakkhiṇa</b>nti hadayena ceva dakkhiṇacakkhunā ca samānoti attho. <b>tassa vātā balīyantī</b>ti tassa hadayaṃ apasmāravātā avattharantīti attho. <b>jappatī</b>ti “sasaṃ me dethā”ti vippalapati. <b>kesavā</b>ti so kira kesasobhanatāya “kesavā”ti paññāyittha, tena taṃ nāmenālapati.</p>
	<p class="paratype03">evaṃ amaccena vutte tassa ummattakabhāvaṃ ñatvā satthā abhisambuddho hutvā dutiyaṃ gāthamāha — </p>
	<p class="paratype40">166<b>.</b> </p>
	<p class="paratype21">“tassa taṃ vacanaṃ sutvā, rohiṇeyyassa kesavo. </p>
	<p class="paratype22">taramānarūpo vuṭṭhāsi, bhātusokena aṭṭito”ti.</p>
	<p class="paratype03">rājā uṭṭhāya sīghaṃ pāsādā otaritvā ghaṭapaṇḍitassa santikaṃ gantvā ubhosu hatthesu daḷhaṃ gahetvā tena saddhiṃ sallapanto tatiyaṃ gāthamāha — </p>
	<p class="paratype40">167<b>.</b> </p>
	<p class="paratype21">“kiṃ nu ummattarūpova, kevalaṃ dvārakaṃ imaṃ. </p>
	<p class="paratype22">saso sasoti lapasi, ko nu te sasamāharī”ti.</p>
	<p class="paratype03">tattha <b>kevalaṃ dvārakaṃ ima</b>nti kasmā ummattako viya hutvā sakalaṃ imaṃ dvāravatinagaraṃ vicaranto “saso saso”ti lapasi. ko tava sasaṃ hari, kena te saso gahitoti pucchati.</p>
	<p class="paratype03">so raññā evaṃ vuttepi punappunaṃ tadeva vacanaṃ vadati. rājā puna dve gāthā abhāsi — </p>
	<p class="paratype40">168<b>.</b> </p>
	<p class="paratype21">“sovaṇṇamayaṃ maṇīmayaṃ, lohamayaṃ atha rūpiyāmayaṃ. </p>
	<p class="paratype22">saṅkhasilāpavāḷamayaṃ, kārayissāmi te sasaṃ. </p>
	<p class="paratype40">169<b>.</b> </p>
	<p class="paratype21">“santi aññepi sasakā, araññe vanagocarā. </p>
	<p class="paratype22">tepi te ānayissāmi, kīdisaṃ sasamicchasī”ti.</p>
	<p class="paratype03">tatrāyaṃ saṅkhepattho — tesu suvaṇṇamayādīsu yaṃ icchasi, taṃ vada, ahaṃ te kāretvā dassāmi, athāpi te na rocesi, aññepi araññe vanagocarā sasakā atthi, tepi te ānayissāmi, vada bhadramukha, kīdisaṃ sasamicchasīti.</p>
	<p class="paratype03">rañño kathaṃ sutvā ghaṭapaṇḍito chaṭṭhaṃ gāthamāha — </p>
	<p class="paratype40">170<b>.</b> </p>
	<p class="paratype21">“na cāhamete icchāmi, ye sasā pathavissitā. </p>
	<p class="paratype22">candato sasamicchāmi, taṃ me ohara kesavā”ti.</p>
	<p class="paratype03">tattha <b>oharā</b>ti otārehi.</p>
	<p class="paratype03">rājā tassa kathaṃ sutvā “nissaṃsayaṃ me bhātā ummattakova jāto”ti domanassappatto sattamaṃ gāthamāha — </p>
	<p class="paratype40">171<b>.</b> </p>
	<p class="paratype21">“so nūna madhuraṃ ñāti, jīvitaṃ vijahissasi. </p>
	<p class="paratype22">apatthiyaṃ yo patthayasi, candato sasamicchasī”ti.</p>
	<p class="paratype03">tattha <b>ñātī</b>ti kaniṭṭhaṃ ālapanto āha. idaṃ vuttaṃ hoti — “tāta, mayhaṃ piyañāti so tvaṃ nūna atimadhuraṃ attano jīvitaṃ vijahissasi, yo apatthetabbaṃ patthayasī”ti.</p>
	<p class="paratype03">ghaṭapaṇḍito rañño vacanaṃ sutvā niccalo ṭhatvā “bhātika, tvaṃ candato sasakaṃ patthentassa taṃ alabhitvā jīvitakkhayabhāvaṃ jānanto kiṃ kāraṇā mataputtaṃ anusocasī”ti vatvā aṭṭhamaṃ gāthamāha — </p>
	<p class="paratype40">172<b>.</b> </p>
	<p class="paratype21">“evaṃ ce kaṇha jānāsi, yadaññamanusāsasi. </p>
	<p class="paratype22">kasmā pure mataṃ puttaṃ, ajjāpi manusocasī”ti.</p>
	<p class="paratype03">tattha <b>eva</b>nti idaṃ alabbhaneyyaṭṭhānaṃ nāma na patthetabbanti yadi evaṃ jānāsi. <b>yadaññamanusāsasī</b>ti evaṃ jānantova yadi aññaṃ anusāsasīti attho. <b>pure</b>ti atha kasmā ito catumāsamatthake mataputtaṃ ajjāpi anusocasīti vadati.</p>
	<p class="paratype03">evaṃ so antaravīthiyaṃ ṭhitakova “bhātika, ahaṃ tāva paññāyamānaṃ patthemi, tvaṃ pana apaññāyamānassa socasī”ti vatvā tassa dhammaṃ desento puna dve gāthā abhāsi — </p>
	<p class="paratype40">173<b>.</b> </p>
	<p class="paratype21">“yaṃ na labbhā manussena, amanussena vā puna. </p>
	<p class="paratype22">jāto me mā marī putto, kuto labbhā alabbhiyaṃ. </p>
	<p class="paratype40">174<b>.</b> </p>
	<p class="paratype21">“na mantā mūlabhesajjā, osadhehi dhanena vā. </p>
	<p class="paratype22">sakkā ānayituṃ kaṇha, yaṃ petamanusocasī”ti.</p>
	<p class="paratype03">tattha <b>ya</b>nti bhātika yaṃ evaṃ jāto me putto mā marīti manussena vā devena vā puna na labbhā na sakkā laddhuṃ, taṃ tvaṃ patthesi, tadetaṃ kuto labbhā kena kāraṇena sakkā laddhuṃ, na sakkāti dīpeti. kasmā? yasmā alabbhiyaṃ, alabbhaneyyaṭṭhānañhi nāmetanti attho. <b>mantā</b>ti mantapayogena. <b>mūlabhesajjā</b>ti mūlabhesajjena. <b>osadhehī</b>ti nānāvidhosadhehi. <b>dhanena vā</b>ti koṭisatasaṅkhyenapi dhanena vā. idaṃ vuttaṃ hoti — “yaṃ tvaṃ petamanusocasi, taṃ etehi mantapayogādīhi ānetuṃ na sakkā”ti.</p>
	<p class="paratype03">rājā taṃ sutvā “yuttaṃ, tāta, sallakkhitaṃ me, mama sokaharaṇatthāya tayā idaṃ katan”ti ghaṭapaṇḍitaṃ vaṇṇento catasso gāthā abhāsi — </p>
	<p class="paratype40">175<b>.</b> </p>
	<p class="paratype21">“yassa etādisā assu, amaccā purisapaṇḍitā. </p>
	<p class="paratype22">yathā nijjhāpaye ajja, ghaṭo purisapaṇḍito. </p>
	<p class="paratype40">176<b>.</b> </p>
	<p class="paratype21">“ādittaṃ vata maṃ santaṃ, ghatasittaṃva pāvakaṃ. </p>
	<p class="paratype22">vārinā viya osiñcaṃ, sabbaṃ nibbāpaye daraṃ. </p>
	<p class="paratype40">177<b>.</b> </p>
	<p class="paratype21">“abbahī vata me sallaṃ, yamāsi hadayassitaṃ. </p>
	<p class="paratype22">yo me sokaparetassa, puttasokaṃ apānudi. </p>
	<p class="paratype40">178<b>.</b> </p>
	<p class="paratype21">“sohaṃ abbūḷhasallosmi, vītasoko anāvilo. </p>
	<p class="paratype22">na socāmi na rodāmi, tava sutvāna māṇavā”ti.</p>
	<p class="paratype03">tattha paṭhamagāthāya saṅkhepattho — yathā yena kāraṇena ajja maṃ puttasokaparetaṃ ghaṭo purisapaṇḍito sokaharaṇatthāya nijjhāpaye nijjhāpesi bodhesi. yassa aññassapi etādisā purisapaṇḍitā amaccā assu, tassa kuto sokoti. sesagāthā vuttatthāyeva.</p>
	<p class="paratype03">avasāne — </p>
	<p class="paratype40">179<b>.</b> </p>
	<p class="paratype21">“evaṃ karonti sappaññā, ye honti anukampakā. </p>
	<p class="paratype22">nivattayanti sokamhā, ghaṭo jeṭṭhaṃva bhātaran”ti. — </p>
	<p class="paratype25">ayaṃ abhisambuddhagāthā uttānatthāyeva.</p>
	<p class="paratype03">evaṃ ghaṭakumārena vītasoke kate vāsudeve rajjaṃ anusāsante dīghassa addhuno accayena dasabhātikaputtā kumārā cintayiṃsu “kaṇhadīpāyanaṃ ‘dibbacakkhuko’ti vadanti, vīmaṃsissāma tāva nan”ti. te ekaṃ daharakumāraṃ alaṅkaritvā gabbhiniākārena dassetvā udare masūrakaṃ bandhitvā tassa santikaṃ netvā “bhante, ayaṃ kumārikā kiṃ vijāyissatī”ti pucchiṃsu. tāpaso “dasabhātikarājūnaṃ vināsakālo patto, mayhaṃ nu kho āyusaṅkhāro kīdiso hotī”ti olokento “ajjeva maraṇaṃ bhavissatī”ti ñatvā “kumārā iminā tumhākaṃ ko attho”ti vatvā “kathetheva no, bhante”ti nibaddho “ayaṃ ito sattame divase khadiraghaṭikaṃ vijāyissati, tāya vāsudevakulaṃ nassissati, apica kho pana tumhe taṃ khadiraghaṭikaṃ gahetvā jhāpetvā chārikaṃ nadiyaṃ pakkhipeyyāthā”ti āha. atha naṃ te “kūṭajaṭila, puriso vijāyanako nāma natthī”ti vatvā tantarajjukaṃ nāma kammakaraṇaṃ katvā tattheva jīvitakkhayaṃ pāpayiṃsu. rājāno kumāre pakkosāpetvā “kiṃ kāraṇā tāpasaṃ mārayitthā”ti pucchitvā sabbaṃ sutvā bhītā tassa ārakkhaṃ datvā sattame divase tassa kucchito nikkhantaṃ khadiraghaṭikaṃ jhāpetvā chārikaṃ nadiyaṃ khipiṃsu. sā nadiyā vuyhamānā mukhadvāre ekapasse laggi, tato erakaṃ nibbatti.</p>
	<p class="paratype03">athekadivasaṃ te rājāno “samuddakīḷaṃ kīḷissāmā”ti mukhadvāraṃ gantvā mahāmaṇḍapaṃ kārāpetvā alaṅkatamaṇḍape khādantā pivantā kīḷāvaseneva pavattahatthapādaparāmāsā dvidhā bhijjitvā mahākalahaṃ kariṃsu. atheko aññaṃ muggaraṃ alabhanto erakavanato ekaṃ erakapattaṃ gaṇhi. taṃ gahitamattameva khadiramusalaṃ ahosi. so tena mahājanaṃ pothesi . athaññehi sabbehi gahitagahitaṃ khadiramusalameva ahosi. te aññamaññaṃ paharitvā mahāvināsaṃ pāpuṇiṃsu. tesu mahāvināsaṃ vinassantesu vāsudevo ca baladevo ca bhaginī añjanadevī ca purohito cāti cattāro janā rathaṃ abhiruhitvā palāyiṃsu, sesā sabbepi vinaṭṭhā. tepi cattāro rathena palāyantā kāḷamattikāṭaviṃ pāpuṇiṃsu. so hi muṭṭhikamallo patthanaṃ katvā yakkho hutvā tattha nibbatto baladevassa āgatabhāvaṃ ñatvā tattha gāmaṃ māpetvā mallavesaṃ gahetvā “ko yujjhitukāmo”ti vagganto gajjanto apphoṭento vicari. baladevo taṃ disvāva “bhātika, ahaṃ iminā saddhiṃ yujjhissāmī”ti vatvā vāsudeve vārenteyeva rathā oruyha tassa santikaṃ gantvā vagganto gajjanto apphoṭesi. atha naṃ so pasāritahattheyeva gahetvā mūlakandaṃ viya khādi. vāsudevo tassa matabhāvaṃ ñatvā bhaginiñca purohitañca ādāya sabbarattiṃ gantvā sūriyodaye ekaṃ paccantagāmaṃ patvā “āhāraṃ pacitvā āharathā”ti bhaginiñca purohitañca gāmaṃ pahiṇitvā sayaṃ ekasmiṃ gacchantare paṭicchanno nipajji.</p>
	<p class="paratype03">atha naṃ jarā nāma eko luddako gacchaṃ calantaṃ disvā “sūkaro ettha bhavissatī”ti saññāya sattiṃ khipitvā pāde vijjhitvā “ko maṃ vijjhī”ti vutte manussassa viddhabhāvaṃ ñatvā bhīto palāyituṃ ārabhi . rājā satiṃ paccupaṭṭhapetvā uṭṭhāya “mātula, mā bhāyi, ehī”ti pakkositvā āgataṃ “kosi nāma tvan”ti pucchitvā “ahaṃ sāmi, jarā nāmā”ti vutte “jarāya viddho marissatīti kira maṃ porāṇā byākariṃsu, nissaṃsayaṃ ajja mayā maritabban”ti ñatvā “mātula, mā bhāyi, ehi pahāraṃ me bandhā”ti tena pahāramukhaṃ bandhāpetvā taṃ uyyojesi. balavavedanā pavattiṃsu, itarehi ābhataṃ āhāraṃ paribhuñjituṃ nāsakkhi. atha te āmantetvā “ajja ahaṃ marissāmi, tumhe pana sukhumālā aññaṃ kammaṃ katvā jīvituṃ na sakkhissatha, imaṃ vijjaṃ sikkhathā”ti ekaṃ vijjaṃ sikkhāpetvā te uyyojetvā tattheva jīvitakkhayaṃ pāpuṇi. evaṃ añjanadeviṃ ṭhapetvā sabbeva vināsaṃ pāpuṇiṃsūti.</p>
	<p class="paratype03">satthā imaṃ dhammadesanaṃ āharitvā “upāsaka, evaṃ porāṇakapaṇḍitā paṇḍitānaṃ kathaṃ sutvā attano puttasokaṃ hariṃsu, mā cintayī”ti vatvā saccāni pakāsetvā jātakaṃ samodhānesi, saccapariyosāne upāsako sotāpattiphale patiṭṭhahi. tadā rohiṇeyyo ānando ahosi, vāsudevo sāriputto, avasesā buddhaparisā, ghaṭapaṇḍito pana ahameva ahosinti. </p>
	<p class="paratype06">ghaṭapaṇḍitajātakavaṇṇanā soḷasamā. </p>
	<p class="paratype06">iti soḷasajātakapaṭimaṇḍitassa </p>
	<p class="paratype06">dasakanipātajātakassa atthavaṇṇanā niṭṭhitā.</p>
	<p class="paratype03">jātakuddānaṃ — </p>
	<p class="paratype21">catudvāro kaṇhuposo, saṅkha bodhi dīpāyano. </p>
	<p class="paratype27">nigrodha takkala dhamma-pālo kukkuṭa kuṇḍalī. </p>
	<p class="paratype22">bilāra cakka bhūri ca, maṅgala ghaṭa soḷasa. </p>
	<p class="paratype06">dasakanipātavaṇṇanā niṭṭhitā. </p> 
</body>
</html>