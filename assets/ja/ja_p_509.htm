<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [503] 7. sattigumbajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>15. vīsatinipāto</h3>
	<h4>[503] 7. sattigumbajātakavaṇṇanā</h4>
	<p class="paratype03"><b>migaluddo</b> <b>mahārājā</b>ti idaṃ satthā maddakucchismiṃ migadāye viharanto devadattaṃ ārabbha kathesi. devadattena hi silāya paviddhāya bhagavato pāde sakalikāya khate balavavedanā uppajji. tathāgatassa dassanatthāya bahū bhikkhū sannipatiṃsu. atha bhagavā parisaṃ sannipatitaṃ disvā “bhikkhave, idaṃ senāsanaṃ atisambādhaṃ, sannipāto mahā bhavissati, maṃ mañcasivikāya maddakucchiṃ nethā”ti āha. bhikkhū tathā kariṃsu. jīvako tathāgatassa pādaṃ phāsukaṃ akāsi. bhikkhū satthu santike nisinnāva kathaṃ samuṭṭhāpesuṃ “āvuso, devadatto sayampi pāpo, parisāpissa pāpā, iti so pāpo pāpaparivārova viharatī”ti. satthā “kiṃ kathetha, bhikkhave”ti pucchitvā “idaṃ nāmā”ti vutte “na, bhikkhave, idāneva, pubbepi devadatto pāpo pāpaparivāroyevā”ti vatvā atītaṃ āhari.</p>
	<p class="paratype03">atīte uttarapañcālanagare pañcālo nāma rājā rajjaṃ kāresi. mahāsatto araññāyatane ekasmiṃ sānupabbate simbalivane ekassa suvarañño putto hutvā nibbatti, dve bhātaro ahesuṃ. tassa pana pabbatassa uparivāte coragāmako ahosi pañcannaṃ corasatānaṃ nivāso, adhovāte assamo pañcannaṃ isisatānaṃ nivāso. tesaṃ suvapotakānaṃ pakkhanikkhamanakāle vātamaṇḍalikā udapādi. tāya pahaṭo eko suvapotako coragāmake corānaṃ āvudhantare patito, tassa tattha patitattā “sattigumbo”tveva nāmaṃ kariṃsu. eko assame vālukatale pupphantare pati, tassa tattha patitattā “pupphako”tveva nāmaṃ kariṃsu. sattigumbo corānaṃ antare vaḍḍhito, pupphako isīnaṃ.</p>
	<p class="paratype03">athekadivasaṃ rājā sabbālaṅkārapaṭimaṇḍito rathavaraṃ abhiruhitvā mahantena parivārena migavadhāya nagarato nātidūre supupphitaphalitaṃ ramaṇīyaṃ upagumbavanaṃ gantvā “yassa passena migo palāyati, tasseva gīvā”ti vatvā rathā oruyha paṭicchādetvā dinne koṭṭhake dhanuṃ ādāya aṭṭhāsi. purisehi migānaṃ uṭṭhāpanatthāya vanagumbesu pothiyamānesu eko eṇimigo uṭṭhāya gamanamaggaṃ olokento rañño ṭhitaṭṭhānasseva vivittataṃ disvā tadabhimukho pakkhanditvā palāyi. amaccā “kassa passena migo palāyito”ti pucchantā “rañño passenā”ti ñatvā raññā saddhiṃ keḷiṃ kariṃsu. rājā asmimānena tesaṃ keḷiṃ asahanto “idāni taṃ migaṃ gahessāmī”ti rathaṃ āruyha “sīghaṃ pesehī”ti sārathiṃ āṇāpetvā migena gatamaggaṃ paṭipajji. rathaṃ vegena gacchantaṃ parisā anubandhituṃ nāsakkhi. rājā sārathidutiyo yāva majjhanhikā gantvā taṃ migaṃ adisvā nivattanto tassa coragāmassa santike ramaṇīyaṃ kandaraṃ disvā rathā oruyha nhatvā ca pivitvā ca paccuttari. athassa sārathi rathassa uttarattharaṇaṃ otāretvā sayanaṃ rukkhacchāyāya paññapesi, so tattha nipajji. sārathipi tassa pāde sambāhanto nisīdi. rājā antarantarā niddāyati ceva pabujjhati ca.</p>
	<p class="paratype03">coragāmavāsino corāpi rañño ārakkhaṇatthāya araññameva pavisiṃsu. coragāmake sattigumbo ceva bhattarandhako patikolambo nāmeko puriso cāti dveva ohīyiṃsu. tasmiṃ khaṇe sattigumbo gāmakā nikkhamitvā rājānaṃ disvā “imaṃ niddāyamānameva māretvā ābharaṇāni gahessāmā”ti cintetvā patikolambassa santikaṃ gantvā taṃ kāraṇaṃ ārocesi. tamatthaṃ pakāsento satthā pañca gāthā abhāsi — </p>
	<p class="paratype40">159<b>.</b> </p>
	<p class="paratype21">“migaluddo mahārājā, pañcālānaṃ rathesabho. </p>
	<p class="paratype22">nikkhanto saha senāya, ogaṇo vanamāgamā. </p>
	<p class="paratype40">160<b>.</b> </p>
	<p class="paratype21">“tatthaddasā araññasmiṃ, takkarānaṃ kuṭiṃ kataṃ. </p>
	<p class="paratype22">tassā kuṭiyā nikkhamma, suvo luddāni bhāsati. </p>
	<p class="paratype40">161<b>.</b> </p>
	<p class="paratype21">“sampannavāhano poso, yuvā sammaṭṭhakuṇḍalo. </p>
	<p class="paratype22">sobhati lohituṇhīso, divā sūriyova bhāsati. </p>
	<p class="paratype40">162<b>.</b> </p>
	<p class="paratype21">“majjhanhike sampatike, sutto rājā sasārathi. </p>
	<p class="paratype22">handassābharaṇaṃ sabbaṃ, gaṇhāma sāhasā mayaṃ. </p>
	<p class="paratype40">163<b>.</b> </p>
	<p class="paratype21">“nisīthepi rahodāni, sutto rājā sasārathi. </p>
	<p class="paratype22">ādāya vatthaṃ maṇikuṇḍalañca, hantvāna sākhāhi avattharāmā”ti.</p>
	<p class="paratype03">tattha <b>migaluddo</b>ti luddo viya migānaṃ gavesanato “migaluddo”ti vutto. <b>ogaṇo</b>ti gaṇā ohīno parihīno hutvā. <b>takkarānaṃ kuṭiṃ kata</b>nti so rājā tattha araññe corānaṃ vasanatthāya kataṃ gāmakaṃ addasa. <b>tassā</b>ti tato corakuṭito. <b>luddāni bhāsatī</b>ti patikolambena saddhiṃ dāruṇāni vacanāni katheti. <b>sampannavāhano</b>ti sampannāssavāhano. <b>lohituṇhīso</b>ti rattena uṇhīsapaṭṭena samannāgato. <b>sampatike</b>ti sampati idāni, evarūpe ṭhitamajjhanhikakāleti attho. <b>sāhasā</b>ti sāhasena pasayhākāraṃ katvā gaṇhāmāti vadati. <b>nisīthepi rahodānī</b>ti nisīthepi idānipi raho. idaṃ vadati — yathā nisīthe aḍḍharattasamaye manussā kilantā sayanti, raho nāma hoti, idāni ṭhitamajjhanhikepi kāle tathevāti. <b>hantvānā</b>ti rājānaṃ māretvā vatthābharaṇānissa gahetvā atha naṃ pāde gahetvā kaḍḍhitvā ekamante sākhāhi paṭicchādemāti.</p>
	<p class="paratype03">iti so vegena sakiṃ nikkhamati, sakiṃ patikolambassa santikaṃ gacchati. so tassa vacanaṃ sutvā nikkhamitvā olokento rājabhāvaṃ ñatvā bhīto gāthamāha — </p>
	<p class="paratype40">164<b>.</b> </p>
	<p class="paratype21">“kinnu ummattarūpova, sattigumba pabhāsasi. </p>
	<p class="paratype22">durāsadā hi rājāno, aggi pajjalito yathā”ti.</p>
	<p class="paratype03">atha naṃ suvo gāthāya ajjhabhāsi — </p>
	<p class="paratype40">165<b>.</b> </p>
	<p class="paratype21">“atha tvaṃ patikolamba, matto thullāni gajjasi. </p>
	<p class="paratype22">mātari mayha naggāya, kinnu tvaṃ vijigucchase”ti.</p>
	<p class="paratype03">tattha <b>atha tva</b>nti nanu tvaṃ. <b>matto</b>ti corānaṃ ucchiṭṭhasuraṃ labhitvā tāya matto hutvā pubbe mahāgajjitāni gajjasi. <b>mātarī</b>ti corajeṭṭhakassa bhariyaṃ sandhāyāha. sā kira tadā sākhābhaṅgaṃ nivāsetvā carati. <b>vijigucchase</b>ti mama mātari naggāya kinnu tvaṃ idāni corakammaṃ jigucchasi, kātuṃ na icchasīti.</p>
	<p class="paratype03">rājā pabujjhitvā tassa tena saddhiṃ manussabhāsāya kathentassa vacanaṃ sutvā “sappaṭibhayaṃ idaṃ ṭhānan”ti sārathiṃ uṭṭhāpento gāthamāha — </p>
	<p class="paratype40">166<b>.</b> </p>
	<p class="paratype21">“uṭṭhehi samma taramāno, rathaṃ yojehi sārathi. </p>
	<p class="paratype22">sakuṇo me na ruccati, aññaṃ gacchāma assaman”ti.</p>
	<p class="paratype03">sopi sīghaṃ uṭṭhahitvā rathaṃ yojetvā gāthamāha — </p>
	<p class="paratype40">167<b>.</b> </p>
	<p class="paratype21">“yutto ratho mahārāja, yutto ca balavāhano. </p>
	<p class="paratype22">adhitiṭṭha mahārāja, aññaṃ gacchāma assaman”ti.</p>
	<p class="paratype03">tattha <b>balavāhano</b>ti balavavāhano, mahāthāmāssasampannoti attho. <b>adhitiṭṭhā</b>ti abhiruha.</p>
	<p class="paratype03">abhiruḷhamatteyeva ca tasmiṃ sindhavā vātavegena pakkhandiṃsu. sattigumbo rathaṃ gacchantaṃ disvā saṃvegappatto dve gāthā abhāsi — </p>
	<p class="paratype40">168<b>.</b> </p>
	<p class="paratype21">“ko numeva gatā sabbe, ye asmiṃ paricārakā. </p>
	<p class="paratype22">esa gacchati pañcālo, mutto tesaṃ adassanā. </p>
	<p class="paratype40">169<b>.</b> </p>
	<p class="paratype21">“kodaṇḍakāni gaṇhatha, sattiyo tomarāni ca. </p>
	<p class="paratype22">esa gacchati pañcālo, mā vo muñcittha jīvatan”ti.</p>
	<p class="paratype03">tattha <b>ko nume</b>ti kuhiṃ nu ime. <b>asmi</b>nti imasmiṃ assame. <b>paricārakā</b>ti corā. <b>adassanā</b>ti etesaṃ corānaṃ adassanena mutto esa gacchatīti, etesaṃ hatthato mutto hutvā esa adassanaṃ gacchatītipi attho. <b>kodaṇḍakānī</b>ti dhanūni. <b>jīvata</b>nti tumhākaṃ jīvantānaṃ mā muñcittha, āvudhahatthā dhāvitvā gaṇhatha nanti.</p>
	<p class="paratype03">evaṃ tassa viravitvā aparāparaṃ dhāvantasseva rājā isīnaṃ assamaṃ patto. tasmiṃ khaṇe isayo phalāphalatthāya gatā . eko pupphakasuvova assamapade ṭhito hoti. so rājānaṃ disvā paccuggamanaṃ katvā paṭisanthāramakāsi. tamatthaṃ pakāsento satthā catasso gāthā abhāsi — </p>
	<p class="paratype40">170<b>.</b> </p>
	<p class="paratype21">“athāparo paṭinandittha, suvo lohitatuṇḍako. </p>
	<p class="paratype27">svāgataṃ te mahārāja, atho te adurāgataṃ. </p>
	<p class="paratype22">issarosi anuppatto, yaṃ idhatthi pavedaya. </p>
	<p class="paratype40">171<b>.</b> </p>
	<p class="paratype21">“tiṇḍukāni piyālāni, madhuke kāsumāriyo. </p>
	<p class="paratype22">phalāni khuddakappāni, bhuñja rāja varaṃ varaṃ. </p>
	<p class="paratype40">172<b>.</b> </p>
	<p class="paratype21">“idampi pānīyaṃ sītaṃ, ābhataṃ girigabbharā. </p>
	<p class="paratype22">tato piva mahārāja, sace tvaṃ abhikaṅkhasi. </p>
	<p class="paratype40">173<b>.</b> </p>
	<p class="paratype21">“araññaṃ uñchāya gatā, ye asmiṃ paricārakā. </p>
	<p class="paratype22">sayaṃ uṭṭhāya gaṇhavho, hatthā me natthi dātave”ti.</p>
	<p class="paratype03">tattha <b>paṭinanditthā</b>ti rājānaṃ disvāva tussi. <b>lohitatuṇḍako</b>ti rattatuṇḍo sobhaggappatto . <b>madhuke</b>ti madhukaphalāni. <b>kāsumāriyo</b>ti evaṃnāmakāni phalāni, kāraphalāni vā. <b>tato pivā</b>ti tato pānīyamāḷato gahetvā pānīyaṃ piva. <b>ye asmiṃ paricārakā</b>ti mahārāja, ye imasmiṃ assame vicaraṇakā isayo, te araññaṃ uñchāya gatā. <b>gaṇhavho</b>ti phalāphalāni gaṇhatha. <b>dātave</b>ti dātuṃ.</p>
	<p class="paratype03">rājā tassa paṭisanthāre pasīditvā gāthādvayamāha — </p>
	<p class="paratype40">174<b>.</b> </p>
	<p class="paratype21">“bhaddako vatayaṃ pakkhī, dijo paramadhammiko. </p>
	<p class="paratype22">atheso itaro pakkhī, suvo luddāni bhāsati. </p>
	<p class="paratype40">175<b>.</b> </p>
	<p class="paratype21">“‘etaṃ hanatha bandhatha, mā vo muñcittha jīvataṃ’. </p>
	<p class="paratype22">iccevaṃ vilapantassa, sotthiṃ pattosmi assaman”ti.</p>
	<p class="paratype03">tattha <b>itaro</b>ti corakuṭiyaṃ suvako. <b>icceva</b>nti ahaṃ pana tassa evaṃ vilapantasseva imaṃ assamaṃ sotthinā patto.</p>
	<p class="paratype03">rañño kathaṃ sutvā pupphako dve gāthā abhāsi — </p>
	<p class="paratype40">176<b>.</b> </p>
	<p class="paratype21">“bhātarosma mahārāja, sodariyā ekamātukā. </p>
	<p class="paratype22">ekarukkhasmiṃ saṃvaḍḍhā, nānākhettagatā ubho. </p>
	<p class="paratype40">177<b>.</b> </p>
	<p class="paratype21">“sattigumbo ca corānaṃ, ahañca isinaṃ idha. </p>
	<p class="paratype22">asataṃ so, sataṃ ahaṃ, tena dhammena no vinā”ti.</p>
	<p class="paratype03">tattha <b>bhātarosmā</b>ti mahārāja, so ca ahañca ubho bhātaro homa. <b>corāna</b>nti so corānaṃ santike saṃvaḍḍho, ahaṃ isīnaṃ santike . <b>asataṃ so, sataṃ aha</b>nti so asādhūnaṃ dussīlānaṃ santikaṃ upagato, ahaṃ sādhūnaṃ sīlavantānaṃ. <b>tena dhammena no vinā</b>ti mahārāja, taṃ sattigumbaṃ corā coradhammena corakiriyāya vinesuṃ, maṃ isayo isidhammena isisīlācārena, tasmā sopi tena coradhammena no vinā hoti, ahampi isidhammena no vinā homīti.</p>
	<p class="paratype03">idāni taṃ dhammaṃ vibhajanto gāthādvayamāha — </p>
	<p class="paratype40">178<b>.</b> </p>
	<p class="paratype21">“tattha vadho ca bandho ca, nikatī vañcanāni ca. </p>
	<p class="paratype22">ālopā sāhasākārā, tāni so tattha sikkhati. </p>
	<p class="paratype40">179<b>.</b> </p>
	<p class="paratype21">“idha saccañca dhammo ca, ahiṃsā saṃyamo damo. </p>
	<p class="paratype22">āsanūdakadāyīnaṃ, aṅke vaddhosmi bhāradhā”ti.</p>
	<p class="paratype03">tattha <b>nikatī</b>ti patirūpakena vañcanā. <b>vañcanānī</b>ti ujukavañcanāneva. <b>ālopā</b>ti divā gāmaghātā. <b>sāhasākārā</b>ti gehaṃ pavisitvā maraṇena tajjetvā sāhasikakammakaraṇāni. <b>sacca</b>nti sabhāvo. <b>dhammo</b>ti sucaritadhammo. <b>ahiṃsā</b>ti mettāpubbabhāgo. <b>saṃyamo</b>ti sīlasaṃyamo. <b>damo</b>ti indriyadamanaṃ. <b>āsanūdakadāyīna</b>nti abbhāgatānaṃ āsanañca udakañca dānasīlānaṃ. <b>bhāradhā</b>ti rājānaṃ ālapati.</p>
	<p class="paratype03">idāni rañño dhammaṃ desento imā gāthā abhāsi — </p>
	<p class="paratype40">180<b>.</b> </p>
	<p class="paratype21">“yaṃ yañhi rāja bhajati, santaṃ vā yadi vā asaṃ. </p>
	<p class="paratype22">sīlavantaṃ visīlaṃ vā, vasaṃ tasseva gacchati. </p>
	<p class="paratype40">181<b>.</b> </p>
	<p class="paratype21">“yādisaṃ kurute mittaṃ, yādisaṃ cūpasevati. </p>
	<p class="paratype22">sopi tādisako hoti, sahavāso hi tādiso. </p>
	<p class="paratype40">182<b>.</b> </p>
	<p class="paratype21">“sevamāno sevamānaṃ, samphuṭṭho samphusaṃ paraṃ. </p>
	<p class="paratype27">saro diddho kalāpaṃva, alittamupalimpati. </p>
	<p class="paratype22">upalepabhayā dhīro, neva pāpasakhā siyā. </p>
	<p class="paratype40">183<b>.</b> </p>
	<p class="paratype21">“pūtimacchaṃ kusaggena, yo naro upanayhati. </p>
	<p class="paratype22">kusāpi pūti vāyanti, evaṃ bālūpasevanā. </p>
	<p class="paratype40">184<b>.</b> </p>
	<p class="paratype21">“tagarañca palāsena, yo naro upanayhati. </p>
	<p class="paratype22">pattāpi surabhi vāyanti, evaṃ dhīrūpasevanā. </p>
	<p class="paratype40">185<b>.</b> </p>
	<p class="paratype21">“tasmā pattapuṭasseva, ñatvā sampākamattano. </p>
	<p class="paratype27">asante nopaseveyya, sante seveyya paṇḍito. </p>
	<p class="paratype22">asanto nirayaṃ nenti, santo pāpenti suggatin”ti.</p>
	<p class="paratype03">tattha <b>santaṃ vā yadi vā asa</b>nti sappurisaṃ vā asappurisaṃ vā. <b>sevamāno sevamāna</b>nti seviyamāno ācariyo sevamānaṃ antevāsikaṃ. <b>samphuṭṭho</b>ti antevāsinā vā phuṭṭho ācariyo. <b>samphusaṃ para</b>nti paraṃ ācariyaṃ samphusanto antevāsī vā. <b>alitta</b>nti taṃ antevāsikaṃ pāpadhammena alittaṃ so ācariyo visadiddho saro sesaṃ sarakalāpaṃ viya limpati. <b>evaṃ bālūpasevanā</b>ti bālūpasevī hi pūtimacchaṃ upanayhanakusaggaṃ viya hoti, pāpakammaṃ akarontopi avaṇṇaṃ akittiṃ labhati. <b>dhīrūpasevanā</b>ti dhīrūpasevī puggalo tagarādigandhajātipaliveṭhanapattaṃ viya hoti, paṇḍito bhavituṃ asakkontopi kalyāṇamittasevī guṇakittiṃ labhati. <b>pattapuṭassevā</b>ti duggandhasugandhapaliveṭhanapaṇṇasseva. <b>sampākamattano</b>ti kalyāṇamittasaṃsaggavasena attano paripākaṃ paribhāvanaṃ ñatvāti attho. <b>pāpenti suggati</b>nti santo sammādiṭṭhikā attānaṃ nissite satte saggameva pāpentīti desanaṃ yathānusandhimeva pāpesi.</p>
	<p class="paratype03">rājā tassa dhammakathāya pasīdi, isigaṇopi āgato. rājā isayo vanditvā “bhante, maṃ anukampamānā mama vasanaṭṭhāne vasathā”ti vatvā tesaṃ paṭiññaṃ gahetvā nagaraṃ gantvā suvānaṃ abhayaṃ adāsi. isayopi tattha agamaṃsu. rājā isigaṇaṃ uyyāne vasāpento yāvajīvaṃ upaṭṭhahitvā saggapuraṃ pūresi. athassa puttopi chattaṃ ussāpento isigaṇaṃ paṭijaggiyevāti tasmiṃ kulaparivaṭṭe satta rājāno isigaṇassa dānaṃ pavattayiṃsu. mahāsatto araññe vasantoyeva yathākammaṃ gato. </p>
	<p class="paratype01">satthā imaṃ dhammadesanaṃ āharitvā “evaṃ, bhikkhave, pubbepi devadatto pāpo pāpaparivāroyevā”ti vatvā jātakaṃ samodhānesi — “tadā sattigumbo devadatto ahosi, corā devadattaparisā, rājā ānando, isigaṇā buddhaparisā, pupphakasuvo pana ahameva ahosin”ti. </p>
	<p class="paratype06">sattigumbajātakavaṇṇanā sattamā. </p> 
</body>
</html>