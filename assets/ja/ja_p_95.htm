<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [89] 9. kuhakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>9. apāyimhavaggo</h4>
	<h5>[89] 9. kuhakajātakavaṇṇanā</h5>
	<p class="paratype03"><b>vācāva</b> <b>kira te āsī</b>ti idaṃ satthā jetavane viharanto ekaṃ kuhakabhikkhuṃ ārabbha kathesi. kuhakavatthu uddālakajātake āvi bhavissati.</p>
	<p class="paratype03">atīte bārāṇasiyaṃ brahmadatte rajjaṃ kārente ekaṃ gāmakaṃ upanissāya eko kūṭajaṭilo kuhakatāpaso vasati. eko kuṭumbiko tassa araññe paṇṇasālaṃ kāretvā tattha naṃ vāsento attano gehe paṇītāhārena paṭijaggati. so taṃ kūṭajaṭilaṃ “sīlavā eso”ti saddahitvā corabhayena suvaṇṇanikkhasataṃ tassa paṇṇasālaṃ netvā bhūmigataṃ katvā “idaṃ olokeyyāsi, bhante”ti āha. atha naṃ tāpaso “pabbajitānaṃ nāma, āvuso, evarūpaṃ kathetuṃ, na vaṭṭati, amhākaṃ pana parasantake lobho nāma natthī”ti āha. so “sādhu, bhante”ti tassa vacanaṃ saddahitvā pakkāmi. duṭṭhatāpaso “sakkā ettakena jīvitun”ti katipāhaṃ atikkamitvā taṃ suvaṇṇaṃ gahetvā antarāmagge ekasmiṃ ṭhāne ṭhapetvā āgantvā paṇṇasālāyameva vasitvā punadivase tassa gehe bhattakiccaṃ katvā evamāha “āvuso, mayaṃ tumhe nissāya ciraṃ vasimha, aticiraṃ ekasmiṃ ṭhāne vasantānaṃ manussehi saddhiṃ saṃsaggo hoti, saṃsaggo ca nāma pabbajitānaṃ malaṃ, tasmā gacchāmahan”ti vatvā tena punappunaṃ yāciyamānopi nivattituṃ na icchi. atha naṃ so “evaṃ sante gacchatha, bhante”ti yāva gāmadvāraṃ anugantvā nivatti. tāpasopi thokaṃ gantvāva “imaṃ kuṭumbikaṃ mayā vañcetuṃ vaṭṭatī”ti cintetvā jaṭānaṃ antare tiṇaṃ ṭhapetvā paṭinivatti. kuṭumbiko “kiṃ, bhante, nivattitthā”ti pucchi. āvuso tumhākaṃ gehacchadanato me jaṭāsu ekatiṇaṃ laggaṃ, adinnādānañca nāma pabbajitānaṃ na vaṭṭati, taṃ ādāya āgatomhīti. kuṭumbiko “chaḍḍetvā gacchatha, bhante”ti vatvā “tiṇasalākampi nāma parasantakaṃ na gaṇhāti, aho kukkuccako me ayyo”ti pasīditvā vanditvā uyyojesi. </p>
	<p class="paratype01">tadā pana bodhisattena bhaṇḍatthāya paccantaṃ gacchantena tasmiṃ nivesane nivāso gahito hoti. so tāpasassa vacanaṃ sutvāva “addhā iminā duṭṭhatāpasena imassa kiñci gahitaṃ bhavissatī”ti kuṭumbikaṃ pucchi “atthi pana te, samma, kiñci etassa tāpasassa santike nikkhittan”ti? “atthi, samma, suvaṇṇanikkhasatan”ti. “tena hi gaccha, taṃ upadhārehī”ti . so paṇṇasālaṃ gantvā taṃ adisvā vegenāgantvā “natthi, sammā”ti āha. “na te suvaṇṇaṃ aññena gahitaṃ, teneva kuhakatāpasena gahitaṃ, ehi, taṃ anubandhitvā gaṇhāmā”ti vegena gantvā kūṭatāpasaṃ gaṇhitvā hatthehi ca pādehi ca pothetvā suvaṇṇaṃ āharāpetvā gaṇhiṃsu. bodhisatto suvaṇṇaṃ disvā “nikkhasataṃ haramāno asajjitvā tiṇamatte sattosī”ti vatvā taṃ garahanto imaṃ gāthamāha — </p>
	<p class="paratype40">89<b>.</b> </p>
	<p class="paratype21">“vācāva kira te āsi, saṇhā sakhilabhāṇino. </p>
	<p class="paratype22">tiṇamatte asajjittho, no ca nikkhasataṃ haran”ti.</p>
	<p class="paratype03">tattha <b>vācāva kira te āsi, saṇhā sakhilabhāṇino</b>ti “pabbajitānaṃ tiṇamattampi adinnaṃ ādātuṃ na vaṭṭatī”ti evaṃ sakhilaṃ muduvacanaṃ vadantassa vācā eva kira te saṇhā āsi, vacanamattameva maṭṭhaṃ ahosīti attho. <b>tiṇamatte asajjittho</b>ti kūṭajaṭila ekissā tiṇasalākāya kukkuccaṃ kurumāno tvaṃ satto āsatto laggo ahosi. <b>no ca nikkhasataṃ hara</b>nti imaṃ pana nikkhasataṃ haranto asatto nillaggova jātosīti.</p>
	<p class="paratype03">evaṃ bodhisatto taṃ garahitvā “mā puna, kūṭajaṭila, evarūpamakāsī”ti ovādaṃ datvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā “na, bhikkhave, idānevesa bhikkhu kuhako, pubbepi kuhakoyevā”ti vatvā jātakaṃ samodhānesi — “tadā kūṭatāpaso kuhakabhikkhu ahosi, paṇḍitapuriso pana ahameva ahosin”ti. </p>
	<p class="paratype06">kuhakajātakavaṇṇanā navamā. </p> 
</body>
</html>