<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [24] 4. ājaññajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>3. kuruṅgavaggo</h4>
	<h5>[24] 4. ājaññajātakavaṇṇanā</h5>
	<p class="paratype03"><b>yadā</b> <b>yadā</b>ti idampi satthā jetavane viharanto ossaṭṭhavīriyameva bhikkhuṃ ārabbha kathesi. taṃ pana bhikkhuṃ satthā āmantetvā “bhikkhu pubbe paṇḍitā anāyatanepi laddhappahārāpi hutvā vīriyaṃ akaṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente purimanayeneva satta rājāno nagaraṃ parivārayiṃsu. atheko rathikayodho dve bhātikasindhave rathe yojetvā nagarā nikkhamma cha balakoṭṭhake bhinditvā cha rājāno aggahesi. tasmiṃ khaṇe jeṭṭhakāsso pahāraṃ labhi. rathiko rathaṃ pesento rājadvāraṃ āgantvā jeṭṭhabhātikaṃ rathā mocetvā sannāhaṃ sithilaṃ katvā ekeneva passena nipajjāpetvā aññaṃ assaṃ sannayhituṃ āraddho. bodhisatto taṃ disvā purimanayeneva cintetvā rathikaṃ pakkosāpetvā nipannakova imaṃ gāthamāha — </p>
	<p class="paratype40">24<b>.</b> </p>
	<p class="paratype21">“yadā yadā yattha yadā, yattha yattha yadā yadā. </p>
	<p class="paratype22">ājañño kurute vegaṃ, hāyanti tattha vāḷavā”ti.</p>
	<p class="paratype03">tattha <b>yadā yadā</b>ti pubbaṇhādīsu yasmiṃ yasmiṃ kāle. <b>yatthā</b>ti yasmiṃ ṭhāne magge vā saṅgāmasīse vā. <b>yadā</b>ti yasmiṃ khaṇe. <b>yattha yatthā</b>ti sattannaṃ balakoṭṭhakānaṃ vasena bahūsu yuddhamaṇḍalesu. <b>yadā yadā</b>ti yasmiṃ yasmiṃ kāle pahāraṃ laddhakāle vā aladdhakāle vā. <b>ājañño kurute vega</b>nti sārathissa cittarucitaṃ kāraṇaṃ ājānanasabhāvo ājañño varasindhavo vegaṃ karoti vāyamati vīriyaṃ ārabhati. <b>hāyanti tattha vāḷavā</b>ti tasmiṃ vege kariyamāne itare vaḷavasaṅkhātā khaḷuṅkassā hāyanti parihāyanti, tasmā imasmiṃ rathe maṃyeva yojehīti āha.</p>
	<p class="paratype03">sārathi bodhisattaṃ uṭṭhāpetvā rathe yojetvā sattamaṃ balakoṭṭhakaṃ bhinditvā sattamaṃ rājānaṃ ādāya rathaṃ pesento rājadvāraṃ āgantvā sindhavaṃ mocesi. bodhisatto ekena passena nipanno purimanayeneva rañño ovādaṃ datvā nirujjhi. rājā tassa sarīrakiccaṃ kāretvā sārathissa sammānaṃ katvā dhammena rajjaṃ kāretvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā saccāni pakāsesi, saccapariyosāne so bhikkhu arahatte patiṭṭhāsi. satthā jātakaṃ samodhānesi “tadā rājā ānandatthero ahosi, asso sammāsambuddho”ti. </p>
	<p class="paratype06">ājaññajātakavaṇṇanā catutthā. </p> 
</body>
</html>