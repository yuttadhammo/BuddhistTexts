<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [496] 13. bhikkhāparamparajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>14. pakiṇṇakanipāto</h3>
	<h4>[496] 13. bhikkhāparamparajātakavaṇṇanā</h4>
	<p class="paratype03"><b>sukhumālarūpaṃ</b> <b>disvā</b>ti idaṃ satthā jetavane viharanto aññataraṃ kuṭumbikaṃ ārabbha kathesi. so kira saddho ahosi pasanno, tathāgatassa ceva saṅghassa ca nibaddhaṃ mahāsakkāraṃ karoti. athekadivasaṃ cintesi “ahaṃ buddharatanassa ceva saṅgharatanassa ca paṇītāni khādanīyabhojanīyāni ceva sukhumavatthāni ca dento niccaṃ mahāsakkāraṃ karomi, idāni dhammaratanassapi karissāmi, kathaṃ nu kho tassa sakkāraṃ karontena kattabban”ti. so bahūni gandhamālādīni ādāya jetavanaṃ gantvā satthāraṃ vanditvā pucchi “ahaṃ, bhante, dhammaratanassa sakkāraṃ kattukāmomhi, kathaṃ nu kho tassa sakkāraṃ karontena kattabban”ti. atha naṃ satthā āha — “sace dhammaratanassa sakkāraṃ kattukāmo, dhammabhaṇḍāgārikassa ānandassa sakkāraṃ karohī”ti. so “sādhū”ti paṭissuṇitvā theraṃ nimantetvā punadivase mahantena sakkārena attano gehaṃ netvā mahārahe āsane nisīdāpetvā gandhamālādīhi pūjetvā nānaggarasabhojanaṃ datvā mahagghe ticīvarappahonake sāṭake adāsi. theropi “ayaṃ sakkāro dhammaratanassa kato, na mayhaṃ anucchaviko, aggasāvakassa dhammasenāpatissa anucchaviko”ti cintetvā piṇḍapātañca vatthāni ca vihāraṃ haritvā sāriputtattherassa adāsi. sopi “ayaṃ sakkāro dhammaratanassa kato, ekantena dhammassāmino sammāsambuddhasseva anucchaviko”ti cintetvā dasabalassa adāsi. satthā attano uttaritaraṃ adisvā piṇḍapātaṃ paribhuñji, cīvarasāṭake aggahesi.</p>
	<p class="paratype03">bhikkhū dhammasabhāyaṃ kathaṃ samuṭṭhāpesuṃ “āvuso, asuko nāma kuṭumbiko ‘dhammaratanassa sakkāraṃ karomī’ti dhammabhaṇḍāgārikassa ānandattherassa adāsi. thero ‘nāyaṃ mayhaṃ anucchaviko’ti dhammasenāpatino adāsi, sopi ‘nāyaṃ mayhaṃ anucchaviko’ti tathāgatassa adāsi. tathāgato aññaṃ uttaritaraṃ apassanto attano dhammassāmitāya ‘mayhameveso anucchaviko’ti taṃ piṇḍapātaṃ paribhuñji, cīvarasāṭakepi gaṇhi, evaṃ so piṇḍapāto yathānucchavikatāya dhammassāminova pādamūlaṃ gato”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva piṇḍapāto paramparā yathānucchavikaṃ gacchati, pubbepi anuppanne buddhe agamāsiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatto agatigamanaṃ pahāya dasa rājadhamme akopento dhammena rajjaṃ kāresi. evaṃ santepissa vinicchayo suñño viya ahosi. rājā attano aguṇagavesako hutvā antonivesanādīni pariggaṇhanto antepure ca antonagare ca dvāragāmesu ca attano aguṇaṃ kathentaṃ adisvā “janapade gavesissāmī”ti amaccānaṃ rajjaṃ niyyādetvā purohitena saddhiṃ aññātakaveseneva kāsiraṭṭhe caranto kañci aguṇaṃ kathentaṃ adisvā paccante ekaṃ nigamaṃ patvā bahidvārasālāyaṃ nisīdi. tasmiṃ khaṇe nigamavāsī asītikoṭivibhavo kuṭumbiko mahantena parivārena nhānatitthaṃ gacchanto sālāyaṃ nisinnaṃ suvaṇṇavaṇṇaṃ sukhumālasarīraṃ rājānaṃ disvā uppannasineho sālaṃ pavisitvā paṭisanthāraṃ katvā “idheva hothā”ti vatvā gehaṃ gantvā nānaggarasabhojanaṃ sampādetvā mahantena parivārena bhattabhājanāni gāhāpetvā agamāsi. tasmiṃ khaṇe himavantavāsī pañcābhiñño tāpaso āgantvā tattheva nisīdi. nandamūlakapabbhārato paccekabuddhopi āgantvā tattheva nisīdi.</p>
	<p class="paratype03">kuṭumbiko rañño hatthadhovanaudakaṃ datvā nānaggarasehi sūpabyañjanehi bhattapātiṃ sajjetvā rañño upanesi. rājā naṃ gahetvā purohitassa brāhmaṇassa adāsi. brāhmaṇo gahetvā tāpasassa adāsi. tāpaso paccekabuddhassa santikaṃ gantvā vāmahatthena bhattapātiṃ, dakkhiṇahatthena kamaṇḍaluṃ gahetvā dakkhiṇodakaṃ datvā patte bhattaṃ pakkhipi. so kañci animantetvā anāpucchitvā paribhuñji. tassa bhattakiccapariyosāne kuṭumbiko cintesi “mayā rañño bhattaṃ dinnaṃ, raññā brāhmaṇassa, brāhmaṇena tāpasassa, tāpasena paccekabuddhassa, paccekabuddho kañci anāpucchitvā paribhuñji, kiṃ nu kho imesaṃ ettakaṃ dānakāraṇaṃ, kiṃ imassa kañci anāpucchitvāva bhuñjanakāraṇaṃ, anupubbena te pucchissāmī”ti. so ekekaṃ upasaṅkamitvā vanditvā pucchi. tepissa kathesuṃ — </p>
	<p class="paratype40">270<b>.</b> </p>
	<p class="paratype21">“sukhumālarūpaṃ disvā, raṭṭhā vivanamāgataṃ. </p>
	<p class="paratype22">kuṭāgāravarūpetaṃ, mahāsayanamupāsitaṃ. </p>
	<p class="paratype40">271<b>.</b> </p>
	<p class="paratype21">“tassa te pemakenāhaṃ, adāsiṃ vaḍḍhamodanaṃ. </p>
	<p class="paratype22">sālīnaṃ vicitaṃ bhattaṃ, suciṃ maṃsūpasecanaṃ. </p>
	<p class="paratype40">272<b>.</b> </p>
	<p class="paratype21">“taṃ tvaṃ bhattaṃ paṭiggayha, brāhmaṇassa adāsayi. </p>
	<p class="paratype22">attānaṃ anasitvāna, koyaṃ dhammo namatthu te. </p>
	<p class="paratype40">273<b>.</b> </p>
	<p class="paratype21">“ācariyo brāhmaṇo mayhaṃ, kiccākiccesu byāvaṭo. </p>
	<p class="paratype22">garu ca āmantanīyo ca, dātumarahāmi bhojanaṃ. </p>
	<p class="paratype40">274<b>.</b> </p>
	<p class="paratype21">“brāhmaṇaṃ dāni pucchāmi, gotamaṃ rājapūjitaṃ. </p>
	<p class="paratype22">rājā te bhattaṃ pādāsi, suciṃ maṃsūpasecanaṃ. </p>
	<p class="paratype40">275<b>.</b> </p>
	<p class="paratype21">“taṃ tvaṃ bhattaṃ paṭiggayha, isissa bhojanaṃ adā. </p>
	<p class="paratype22">akhettaññūsi dānassa, koyaṃ dhammo namatthu te. </p>
	<p class="paratype40">276<b>.</b> </p>
	<p class="paratype21">“bharāmi puttadāre ca, gharesu gadhito ahaṃ. </p>
	<p class="paratype22">bhuñje mānusake kāme, anusāsāmi rājino. </p>
	<p class="paratype40">277<b>.</b> </p>
	<p class="paratype21">“āraññikassa isino, cirarattaṃ tapassino. </p>
	<p class="paratype22">vuḍḍhassa bhāvitattassa, dātumarahāmi bhojanaṃ. </p>
	<p class="paratype40">278<b>.</b> </p>
	<p class="paratype21">“isiñca dāni pucchāmi, kisaṃ dhamanisanthataṃ. </p>
	<p class="paratype22">parūḷhakacchanakhalomaṃ, paṅkadantaṃ rajassiraṃ. </p>
	<p class="paratype40">279<b>.</b> </p>
	<p class="paratype21">“eko araññe viharasi, nāvakaṅkhasi jīvitaṃ. </p>
	<p class="paratype22">bhikkhu kena tayā seyyo, yassa tvaṃ bhojanaṃ adā. </p>
	<p class="paratype40">280<b>.</b> </p>
	<p class="paratype21">“khaṇantālukalambāni, bilālitakkalāni ca. </p>
	<p class="paratype22">dhunaṃ sāmākanīvāraṃ, saṅghāriyaṃ pasāriyaṃ. </p>
	<p class="paratype40">281<b>.</b> </p>
	<p class="paratype21">“sākaṃ bhisaṃ madhuṃ maṃsaṃ, badarāmalakāni ca. </p>
	<p class="paratype22">tāni āharitvā bhuñjāmi, atthi me so pariggaho. </p>
	<p class="paratype40">282<b>.</b> </p>
	<p class="paratype21">“pacanto apacantassa, amamassa sakiñcano. </p>
	<p class="paratype22">anādānassa sādāno, dātumarahāmi bhojanaṃ. </p>
	<p class="paratype40">283<b>.</b> </p>
	<p class="paratype21">“bhikkhuñca dāni pucchāmi, tuṇhīmāsīna subbataṃ. </p>
	<p class="paratype22">isi te bhattaṃ pādāsi, suciṃ maṃsūpasecanaṃ. </p>
	<p class="paratype40">284<b>.</b> </p>
	<p class="paratype21">“taṃ tvaṃ bhattaṃ paṭiggayha, tuṇhī bhuñjasi ekako. </p>
	<p class="paratype22">nāññaṃ kañci nimantesi, koyaṃ dhammo namatthu te. </p>
	<p class="paratype40">285<b>.</b> </p>
	<p class="paratype21">“na pacāmi na pācemi, na chindāmi na chedaye. </p>
	<p class="paratype22">taṃ maṃ akiñcanaṃ ñatvā, sabbapāpehi ārataṃ. </p>
	<p class="paratype40">286<b>.</b> </p>
	<p class="paratype21">“vāmena bhikkhamādāya, dakkhiṇena kamaṇḍaluṃ. </p>
	<p class="paratype22">isi me bhattaṃ pādāsi, suciṃ maṃsūpasecanaṃ. </p>
	<p class="paratype40">287<b>.</b> </p>
	<p class="paratype21">“ete hi dātumarahanti, samamā sapariggahā. </p>
	<p class="paratype22">paccanīkamahaṃ maññe, yo dātāraṃ nimantaye”ti.</p>
	<p class="paratype03">tattha <b>vivana</b>nti nirudakāraññasadisaṃ imaṃ paccantaṃ āgataṃ. <b>kūṭāgāravarūpeta</b>nti kūṭāgāravarena upagataṃ, ekaṃ varakūṭāgāravāsinanti attho. <b>mahāsayanamupāsita</b>nti tattheva supaññattaṃ sirisayanaṃ upāsitaṃ. <b>tassa te</b>ti evarūpaṃ taṃ disvā ahaṃ pemamakāsiṃ, tassa te pemakena. <b>vaḍḍhamodana</b>nti uttamodanaṃ. <b>vicita</b>nti apagatakhaṇḍakāḷakehi vicitataṇḍulehi kataṃ. <b>adāsayī</b>ti adāsi. <b>attāna</b>nti attanā, ayameva vā pāṭho. <b>anasitvānā</b>ti abhuñjitvā. <b>koyaṃ dhammo</b>ti mahārāja, ko esa tumhākaṃ sabhāvo. <b>namatthu te</b>ti namo tava atthu, yo tvaṃ attanā abhuñjitvā parassa adāsi.</p>
	<p class="paratype03"><b>ācariyo</b>ti kuṭumbika esa mayhaṃ ācārasikkhāpako ācariyo. <b>byāvaṭo</b>ti ussuko. <b>āmantanīyo</b>ti āmantetabbayuttako mayā dinnaṃ bhattaṃ gahetuṃ anurūpo. <b>dātumarahāmī</b>ti “ahaṃ evarūpassa ācariyassa bhojanaṃ dātuṃ arahāmī”ti rājā brāhmaṇassa guṇaṃ vaṇṇesi. <b>akhettaññūsī</b>ti nāhaṃ dānassa khettaṃ, mayi dinnaṃ mahapphalaṃ na hotīti evaṃ attānaṃ dānassa akhettaṃ jānāsi maññeti. <b>anusāsāmī</b>ti attano atthaṃ pahāya rañño atthañca dhammañca anusāsāmi.</p>
	<p class="paratype03">evaṃ attano aguṇaṃ kathetvā <b>āraññikassā</b>ti isino guṇaṃ kathesi. <b>isino</b>ti sīlādiguṇapariyesakassa. <b>tapassino</b>ti tapanissitassa. <b>vuḍḍhassā</b>ti paṇḍitassa guṇavuḍḍhassa. <b>nāvakaṅkhasī</b>ti sayaṃ dullabhabhojano hutvā evarūpaṃ bhojanaṃ aññassa desi, kiṃ attano jīvitaṃ na kaṅkhasi. <b>bhikkhu kenā</b>ti ayaṃ bhikkhu katarena guṇena tayā seṭṭhataro.</p>
	<p class="paratype03"><b>khaṇantālukalambānī</b>ti khaṇanto ālūni ceva tālakandāni ca. <b>bilālitakkalāni cā</b>ti bilālikandatakkalakandāni ca. <b>dhunaṃ sāmākanīvāra</b>nti sāmākañca nīvārañca dhunitvā. <b>saṅghāriyaṃ pasāriya</b>nti ete sāmākanīvāre dhunanto saṅghāretvā puna sukkhāpite pasāretvā suppena papphoṭetvā koṭṭetvā taṇḍule ādāya pacitvā bhuñjāmīti vadati. <b>sāka</b>nti yaṃ kiñci sūpeyyapaṇṇaṃ. <b>maṃsa</b>nti sīhabyagghavighāsādimaṃsaṃ. <b>tāni āharitvā</b>ti tāni sākādīni āharitvā. <b>amamassā</b>ti taṇhādiṭṭhimamattarahitassa. <b>sakiñcano</b>ti sapalibodho. <b>anādānassā</b>ti niggahaṇassa. <b>dātumarahāmī</b>ti evarūpassa paccekabuddhassa attanā laddhabhojanaṃ dātuṃ arahāmi.</p>
	<p class="paratype03"><b>tuṇhīmāsīna</b>nti kiñci avatvā nisinnaṃ. <b>akiñcana</b>nti rāgakiñcanādīhi rahitaṃ. <b>ārata</b>nti virataṃ sabbapāpāni pahāya ṭhitaṃ. <b>kamaṇḍalu</b>nti kuṇḍikaṃ. <b>ete hī</b>ti ete rājādayo tayo janāti hatthaṃ pasāretvā te niddisanto evamāha. <b>dātumarahantī</b>ti mādisassa dātuṃ arahanti. <b>paccanīka</b>nti paccanīkapaṭipadaṃ. dāyakassa hi nimantanaṃ ekavīsatiyā anesanāsu aññatarāya piṇḍapātapariyesanāya jīvikakappanasaṅkhātā micchājīvapaṭipatti nāma hoti.</p>
	<p class="paratype03">tassa vacanaṃ sutvā kuṭumbiko attamano dve osānagāthā abhāsi — </p>
	<p class="paratype40">288<b>.</b> </p>
	<p class="paratype21">“atthāya vata me ajja, idhāgacchi rathesabho. </p>
	<p class="paratype22">sohaṃ ajja pajānāmi, yattha dinnaṃ mahapphalaṃ. </p>
	<p class="paratype40">289<b>.</b> </p>
	<p class="paratype21">“raṭṭhesu giddhā rājāno, kiccākiccesu brāhmaṇā. </p>
	<p class="paratype22">isī mūlaphale giddhā, vippamuttā ca bhikkhavo”ti.</p>
	<p class="paratype03">tattha <b>rathesabho</b>ti rājānaṃ sandhāyāha. <b>kiccākiccesū</b>ti rañño kiccakaraṇīyesu. <b>bhikkhavo</b>ti paccekabuddhā bhikkhavo pana sabbabhavehi vippamuttā.</p>
	<p class="paratype03">paccekabuddho tassa dhammaṃ desetvā sakaṭṭhānameva gato, tathā tāpaso. rājā pana katipāhaṃ tassa santike vasitvā bārāṇasimeva gato.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva piṇḍapāto yathānucchavikaṃ gacchati, pubbepi gatoyevā”ti vatvā jātakaṃ samodhānesi — “tadā kuṭumbiko dhammaratanassa sakkārakārako kuṭumbiko ahosi, rājā ānando, purohito sāriputto, himavantatāpaso pana ahameva ahosin”ti. </p>
	<p class="paratype06">bhikkhāparamparajātakavaṇṇanā terasamā. </p>
	<p class="paratype01">jātakuddānaṃ — </p>
	<p class="paratype21">kedāraṃ candakinnarī, ukkusuddālabhisakaṃ. </p>
	<p class="paratype22">suruci pañcuposathaṃ, mahāmorañca tacchakaṃ. </p>
	<p class="paratype21">mahāvāṇija sādhinaṃ, dasabrāhmaṇajātakaṃ. </p>
	<p class="paratype22">bhikkhāparamparāpi ca, terasāni pakiṇṇake. </p>
	<p class="paratype06">pakiṇṇakanipātavaṇṇanā niṭṭhitā. </p> 
</body>
</html>