<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [134] 4. jhānasodhanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>14. asampadānavaggo</h4>
	<h5>[134] 4. jhānasodhanajātakavaṇṇanā</h5>
	<p class="paratype03"><b>ye</b> <b>saññino</b>ti idaṃ satthā jetavane viharanto saṅkassanagaradvāre attanā saṃkhittena pucchitapañhassa dhammasenāpatino vitthārabyākaraṇaṃ ārabbha kathesi. tatridaṃ atītavatthu — atīte kira bārāṇasiyaṃ brahmadatte rajjaṃ kārente bodhisatto araññāyatane kālaṃ karonto antevāsikehi pucchito “nevasaññīnāsaññī”ti āha ... pe ... tāpasā jeṭṭhantevāsikassa kathaṃ na gaṇhiṃsu. bodhisatto ābhassarato āgantvā ākāse ṭhatvā imaṃ gāthamāha — </p>
	<p class="paratype40">134<b>.</b> </p>
	<p class="paratype21">“ye saññino tepi duggatā, yepi asaññino tepi duggatā. </p>
	<p class="paratype22">etaṃ ubhayaṃ vivajjaya, taṃ samāpattisukhaṃ anaṅgaṇan”ti.</p>
	<p class="paratype03">tattha <b>ye saññino</b>ti ṭhapetvā nevasaññānāsaññāyatanalābhino avasese sacittakasatte dasseti. <b>tepi duggatā</b>ti tassā samāpattiyā alābhato tepi duggatā nāma. <b>yepi asaññino</b>ti asaññabhave nibbatte acittakasatte dasseti. <b>tepi duggatā</b>ti tepi imissāyeva samāpattiyā alābhato duggatāyeva nāma. <b>etaṃ ubhayaṃ vivajjayā</b>ti etaṃ ubhayampi saññibhavañca asaññibhavañca vivajjaya pajahāti antevāsikaṃ ovadati. <b>taṃ samāpattisukhaṃ anaṅgaṇa</b>nti taṃ nevasaññānāsaññāyatanasamāpattilābhino santaṭṭhena “sukhan”ti saṅkhaṃ gataṃ jhānasukhaṃ anaṅgaṇaṃ niddosaṃ balavacittekaggatāsabhāvenapi taṃ anaṅgaṇaṃ nāma jātaṃ.</p>
	<p class="paratype03">evaṃ bodhisatto dhammaṃ desetvā antevāsikassa guṇaṃ kathetvā brahmalokameva agamāsi. tadā sesatāpasā jeṭṭhantevāsikassa saddahiṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā jeṭṭhantevāsiko sāriputto, mahābrahmā pana ahameva ahosin”ti. </p>
	<p class="paratype06">jhānasodhanajātakavaṇṇanā catutthā. </p> 
</body>
</html>