<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [478] 5. dūtajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>13. terasakanipāto</h3>
	<h4>[478] 5. dūtajātakavaṇṇanā</h4>
	<p class="paratype03"><b>dūte te brahme pāhesi</b>nti idaṃ satthā jetavane viharanto attano paññāpasaṃsanaṃ ārabbha kathesi. dhammasabhāyaṃ bhikkhū kathaṃ samuṭṭhāpesuṃ “passatha, āvuso, dasabalassa upāyakosallaṃ, nandassa sakyaputtassa accharāgaṇaṃ dassetvā arahattaṃ adāsi, cūḷapanthakassa pilotikaṃ datvā saha paṭisambhidāhi arahattaṃ adāsi, kammāraputtassa padumaṃ dassetvā arahattaṃ adāsi, evaṃ nānāupāyehi satte vinetī”ti . satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, tathāgato idāneva ‘iminā idaṃ hotī’ti upāyakusalo, pubbepi upāyakusaloyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente janapado ahirañño ahosi. so hi janapadaṃ pīḷetvā dhanameva saṃkaḍḍhi. tadā bodhisatto kāsigāme brāhmaṇakule nibbattitvā vayappatto takkasilaṃ gantvā “pacchā dhammena bhikkhaṃ caritvā ācariyadhanaṃ āharissāmī”ti vatvā sippaṃ paṭṭhapetvā niṭṭhitasippo anuyogaṃ datvā “ācariya, tumhākaṃ dhanaṃ āharissāmī”ti āpucchitvā nikkhamma janapade caranto dhammena samena pariyesitvā satta nikkhe labhitvā “ācariyassa dassāmī”ti gacchanto antarāmagge gaṅgaṃ otarituṃ nāvaṃ abhiruhi. tassa tattha nāvāya viparivattamānāya taṃ suvaṇṇaṃ udake pati. so cintesi “dullabhaṃ hiraññaṃ, janapade puna ācariyadhane pariyesiyamāne papañco bhavissati, yaṃnūnāhaṃ gaṅgātīreyeva nirāhāro nisīdeyyaṃ, tassa me nisinnabhāvaṃ anupubbena rājā jānissati, tato amacce pesessati, ahaṃ tehi saddhiṃ na mantessāmi, tato rājā sayaṃ āgamissati, iminā upāyena tassa santike ācariyadhanaṃ labhissāmī”ti. so gaṅgātīre uttarisāṭakaṃ pārupitvā yaññasuttaṃ bahi ṭhapetvā rajatapaṭṭavaṇṇe vālukatale suvaṇṇapaṭimā viya nisīdi. taṃ nirāhāraṃ nisinnaṃ disvā mahājano “kasmā nisinnosī”ti pucchi, kassaci na kathesi. punadivase dvāragāmavāsino tassa tattha nisinnabhāvaṃ sutvā āgantvā pucchiṃsu, tesampi na kathesi. te tassa kilamathaṃ disvā paridevantā pakkamiṃsu. tatiyadivase nagaravāsino āgamiṃsu, catutthadivase nagarato issarajanā, pañcamadivase rājapurisā. chaṭṭhadivase rājā amacce pesesi, tehipi saddhiṃ na kathesi. sattamadivase rājā bhayaṭṭito hutvā tassa santikaṃ gantvā pucchanto paṭhamaṃ gāthamāha — </p>
	<p class="paratype40">54<b>.</b> </p>
	<p class="paratype21">“dūte te brahme pāhesiṃ, gaṅgātīrasmi jhāyato. </p>
	<p class="paratype22">tesaṃ puṭṭho na byākāsi, dukkhaṃ guyhamataṃ nu te”ti.</p>
	<p class="paratype03">tattha <b>dukkhaṃ guyhamataṃ nu te</b>ti kiṃ nu kho, brāhmaṇa, yaṃ tava dukkhaṃ uppannaṃ, taṃ te guyhameva mataṃ, na aññassa ācikkhitabbanti.</p>
	<p class="paratype03">taṃ sutvā mahāsatto “mahārāja, dukkhaṃ nāma harituṃ samatthasseva ācikkhitabbaṃ, na aññassā”ti vatvā satta gāthā abhāsi — </p>
	<p class="paratype40">55<b>.</b> </p>
	<p class="paratype21">“sace te dukkhamuppajje, kāsīnaṃ raṭṭhavaḍḍhana. </p>
	<p class="paratype22">mā kho naṃ tassa akkhāhi, yo taṃ dukkhā na mocaye. </p>
	<p class="paratype40">56<b>.</b> </p>
	<p class="paratype21">“yo tassa dukkhajātassa, ekaṅgamapi bhāgaso. </p>
	<p class="paratype22">vippamoceyya dhammena, kāmaṃ tassa pavedaya. </p>
	<p class="paratype40">57<b>.</b> </p>
	<p class="paratype21">“suvijānaṃ siṅgālānaṃ, sakuṇānañca vassitaṃ. </p>
	<p class="paratype22">manussavassitaṃ rāja, dubbijānataraṃ tato. </p>
	<p class="paratype40">58<b>.</b> </p>
	<p class="paratype21">“api ce maññatī poso, ñāti mitto sakhāti vā. </p>
	<p class="paratype22">yo pubbe sumano hutvā, pacchā sampajjate diso. </p>
	<p class="paratype40">59<b>.</b> </p>
	<p class="paratype21">“yo attano dukkhamanānupuṭṭho, pavedaye jantu akālarūpe. </p>
	<p class="paratype22">ānandino tassa bhavanti mittā, hitesino tassa dukhī bhavanti. </p>
	<p class="paratype40">60<b>.</b> </p>
	<p class="paratype21">“kālañca ñatvāna tathāvidhassa, medhāvinaṃ ekamanaṃ viditvā. </p>
	<p class="paratype22">akkheyya tibbāni parassa dhīro, saṇhaṃ giraṃ atthavatiṃ pamuñce. </p>
	<p class="paratype40">61<b>.</b> </p>
	<p class="paratype21">“sace ca jaññā avisayhamattano, na te hi mayhaṃ sukhāgamāya. </p>
	<p class="paratype22">ekova tibbāni saheyya dhīro, saccaṃ hirottappamapekkhamāno”ti.</p>
	<p class="paratype03">tattha <b>uppajje</b>ti sace tava uppajjeyya. <b>mā akkhāhī</b>ti mā kathehi. <b>dubbijānataraṃ tato</b>ti tato tiracchānagatavassitatopi dubbijānataraṃ, tasmā tathato ajānitvā harituṃ asamatthassa attano dukkhaṃ na kathetabbamevāti. <b>api ce</b>ti gāthā vuttatthāva. <b>anānupuṭṭho</b>ti punappunaṃ puṭṭho. <b>pavedaye</b>ti katheti. <b>akālarūpe</b>ti akāle. <b>kāla</b>nti attano guyhassa kathanakālaṃ. <b>tathāvidhassā</b>ti paṇḍitapurisaṃ attanā saddhiṃ ekamanaṃ viditvā tathāvidhassa ācikkheyya. <b>tibbānī</b>ti dukkhāni.</p>
	<p class="paratype03"><b>sace</b>ti yadi attano dukkhaṃ avisayhaṃ attano vā paresaṃ vā purisakārena atekicchaṃ jāneyya. <b>te hī</b>ti te eva lokapaveṇikā, aṭṭhalokadhammāti attho. idaṃ vuttaṃ hoti — atha ayaṃ lokapaveṇī na mayhaṃ eva sukhāgamāya uppannā, aṭṭhahi lokadhammehi parimutto nāma natthi, evaṃ sante sukhameva patthentena parassa dukkhāropanaṃ nāma na yuttaṃ, netaṃ hirottappasampannena kattabbaṃ, atthi ca me hirī ottappanti saccaṃ saṃvijjamānaṃ attani hirottappaṃ apekkhamānova aññassa anārocetvā ekova tibbāni saheyya dhīroti.</p>
	<p class="paratype03">evaṃ mahāsatto sattahi gāthāhi rañño dhammaṃ desetvā attano ācariyadhanassa pariyesitabhāvaṃ dassento catasso gāthā abhāsi — </p>
	<p class="paratype40">62<b>.</b> </p>
	<p class="paratype21">“ahaṃ raṭṭhe vicaranto, nigame rājadhāniyo. </p>
	<p class="paratype22">bhikkhamāno mahārāja, ācariyassa dhanatthiko. </p>
	<p class="paratype40">63<b>.</b> </p>
	<p class="paratype21">“gahapatī rājapurise, mahāsāle ca brāhmaṇe. </p>
	<p class="paratype27">alatthaṃ satta nikkhāni, suvaṇṇassa janādhipa. </p>
	<p class="paratype22">te me naṭṭhā mahārāja, tasmā socāmahaṃ bhusaṃ. </p>
	<p class="paratype40">64<b>.</b> </p>
	<p class="paratype21">“purisā te mahārāja, manasānuvicintitā. </p>
	<p class="paratype22">nālaṃ dukkhā pamocetuṃ, tasmā tesaṃ na byāhariṃ. </p>
	<p class="paratype40">65<b>.</b> </p>
	<p class="paratype21">“tvañca kho me mahārāja, manasānuvicintito. </p>
	<p class="paratype22">alaṃ dukkhā pamocetuṃ, tasmā tuyhaṃ pavedayin”ti.</p>
	<p class="paratype03">tattha <b>bhikkhamāno</b>ti ete gahapatiādayo yācamāno. <b>te me</b>ti te satta nikkhā mama gaṅgaṃ tarantassa naṭṭhā, gaṅgāyaṃ patitā. <b>purisā te</b>ti mahārāja, tava dūtapurisā. <b>anuvicintitā</b>ti “nālaṃ ime maṃ dukkhā mocetun”ti mayā ñātā. <b>tasmā</b>ti tena kāraṇena tesaṃ attano dukkhaṃ nācikkhiṃ. <b>pavedayi</b>nti kathesiṃ.</p>
	<p class="paratype03">rājā tassa dhammakathaṃ sutvā “mā cintayi, brāhmaṇa, ahaṃ te ācariyadhanaṃ dassāmī”ti dviguṇadhanamadāsi. tamatthaṃ pakāsento satthā osānagāthamāha — </p>
	<p class="paratype40">66<b>.</b> </p>
	<p class="paratype21">“tassādāsi pasannatto, kāsīnaṃ raṭṭhavaḍḍhano. </p>
	<p class="paratype22">jātarūpamaye nikkhe, suvaṇṇassa catuddasā”ti.</p>
	<p class="paratype03">tattha <b>jātarūpamaye</b>ti te suvaṇṇassa catuddasa nikkhe jātarūpamayeyeva adāsi, na yassa vā tassa vā suvaṇṇassāti attho.</p>
	<p class="paratype03">mahāsatto rañño ovādaṃ datvā ācariyassa dhanaṃ datvā dānādīni puññāni katvā rājāpi tassovāde ṭhito dhammena rajjaṃ kāretvā ubhopi yathākammaṃ gatā.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi tathāgato upāyakusaloyevā”ti vatvā jātakaṃ samodhānesi — “tadā rājā ānando ahosi, ācariyo sāriputto, brāhmaṇamāṇavo pana ahameva ahosin”ti. </p>
	<p class="paratype06">dūtajātakavaṇṇanā pañcamā. </p> 
</body>
</html>