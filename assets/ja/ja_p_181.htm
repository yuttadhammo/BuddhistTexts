<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [175] 5. ādiccupaṭṭhānajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>3. kalyāṇavaggo</h4>
	<h5>[175] 5. ādiccupaṭṭhānajātakavaṇṇanā</h5>
	<p class="paratype03"><b>sabbesu</b> <b>kira bhūtesū</b>ti idaṃ satthā jetavane viharanto ekaṃ kuhakabhikkhuṃ ārabbha kathesi. vatthu heṭṭhā kathitasadisameva.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto takkasilāyaṃ sabbasippāni uggaṇhitvā isipabbajjaṃ pabbajitvā abhiññā ca samāpattiyo ca nibbattetvā mahāparivāro gaṇasatthā hutvā himavante vāsaṃ kappesi. so tattha ciraṃ vasitvā loṇambilasevanatthāya pabbatā oruyha paccante ekaṃ gāmaṃ nissāya paṇṇasālāyaṃ vāsaṃ upagañchi. atheko lolamakkaṭo isigaṇe bhikkhācāraṃ gate assamapadaṃ āgantvā paṇṇasālā uttiṇṇā karoti, pānīyaghaṭesu udakaṃ chaḍḍeti, kuṇḍikaṃ bhindati, aggisālāyaṃ vaccaṃ karoti. tāpasā vassaṃ vasitvā “idāni himavanto pupphaphalasamiddho ramaṇīyo, tattheva gamissāmā”ti paccantagāmavāsike āpucchiṃsu. manussā “sve, bhante, mayaṃ bhikkhaṃ gahetvā assamapadaṃ āgamissāma, taṃ paribhuñjitvāva gamissathā”ti vatvā dutiyadivase pahūtaṃ khādanīyabhojanīyaṃ gahetvā tattha agamaṃsu. taṃ disvā so makkaṭo cintesi — “kohaññaṃ katvā manusse ārādhetvā mayhampi khādanīyabhojanīyaṃ āharāpessāmī”ti. so tāpasacaraṇaṃ caranto viya sīlavā viya ca hutvā tāpasānaṃ avidūre sūriyaṃ namassamāno aṭṭhāsi. manussā taṃ disvā “sīlavantānaṃ santike vasantā sīlavantā hontī”ti vatvā paṭhamaṃ gāthamāha — </p>
	<p class="paratype40">49<b>.</b> </p>
	<p class="paratype21">“sabbesu kira bhūtesu, santi sīlasamāhitā. </p>
	<p class="paratype22">passa sākhamigaṃ jammaṃ, ādiccamupatiṭṭhatī”ti.</p>
	<p class="paratype03">tattha <b>santi sīlasamāhitā</b>ti sīlena samannāgatā saṃvijjanti, sīlavantā ca samāhitā ca ekaggacittā saṃvijjantītipi attho. <b>jamma</b>nti lāmakaṃ. <b>ādiccamupatiṭṭhatī</b>ti sūriyaṃ namassamāno tiṭṭhati.</p>
	<p class="paratype03">evaṃ te manusse tassa guṇaṃ kathente disvā bodhisatto “tumhe imassa lolamakkaṭassa sīlācāraṃ ajānitvā avatthusmiṃyeva pasannā”ti vatvā dutiyaṃ gāthamāha — </p>
	<p class="paratype40">50<b>.</b> </p>
	<p class="paratype21">“nāssa sīlaṃ vijānātha, anaññāya pasaṃsatha. </p>
	<p class="paratype22">aggihuttañca uhannaṃ, dve ca bhinnā kamaṇḍalū”ti.</p>
	<p class="paratype03">tattha <b>anaññāyā</b>ti ajānitvā. <b>uhanna</b>nti iminā pāpamakkaṭena ūhadaṃ. <b>kamaṇḍalū</b>ti kuṇḍikā. “dve ca kuṇḍikā tena bhinnā”ti evamassa aguṇaṃ kathesi.</p>
	<p class="paratype03">manussā makkaṭassa kuhakabhāvaṃ ñatvā leḍḍuñca yaṭṭhiñca gahetvā pothetvā palāpetvā isigaṇassa bhikkhaṃ adaṃsu. isayopi himavantameva gantvā aparihīnajjhānā brahmalokaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā makkaṭo ayaṃ kuhako bhikkhu ahosi, isigaṇo buddhaparisā, gaṇasatthā pana ahameva ahosin”ti. </p>
	<p class="paratype06">ādiccupaṭṭhānajātakavaṇṇanā pañcamā. </p> 
</body>
</html>