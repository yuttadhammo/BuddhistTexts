<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [387] 2. sūcijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>2. kharaputtavaggo</h4>
	<h5>[387] 2. sūcijātakavaṇṇanā</h5>
	<p class="paratype03"><b>akakkasaṃ</b> <b>apharusa</b>nti idaṃ satthā jetavane viharanto paññāpāramiṃ ārabbha kathesi. vatthu <b>mahāumaṅgajātake</b> (jā. 2.22.590 ādayo) āvi bhavissati. tadā pana satthā bhikkhū āmantetvā “na, bhikkhave, idāneva, pubbepi tathāgato paññavā upāyakusaloyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe kammārakule nibbattitvā vayappatto pariyodātasippo ahosi. mātāpitaro panassa daliddā, tesaṃ gāmato avidūre añño sahassakuṭiko kammāragāmo. tattha kammārasahassajeṭṭhako kammāro rājavallabho aḍḍho mahaddhano, tassekā dhītā ahosi uttamarūpadharā devaccharāpaṭibhāgā janapadakalyāṇilakkhaṇehi samannāgatā. sāmantagāmesu manussā vāsipharasuphālapācanādikārāpanatthāya taṃ gāmaṃ gantvā yebhuyyena taṃ kumārikaṃ passanti, te attano attano gāmaṃ gantvā nisinnaṭṭhānādīsu tassā rūpaṃ vaṇṇenti. bodhisatto taṃ sutvā savanasaṃsaggena bajjhitvā “pādaparicārikaṃ naṃ karissāmī”ti uttamajātikaṃ ayaṃ gahetvā ekaṃ sukhumaṃ ghanaṃ sūciṃ katvā pāse vijjhitvā udake uppilāpetvā aparampi tathārūpameva tassā kosakaṃ katvā pāse vijjhi. iminā niyāmena tassā satta kosake akāsi, “kathaṃ akāsī”ti na vattabbaṃ. bodhisattānañhi ñāṇamahantatāya karaṇaṃ samijjhatiyeva. so taṃ sūciṃ nāḷikāya pakkhipitvā ovaṭṭikāya katvā taṃ gāmaṃ gantvā kammārajeṭṭhakassa vasanavīthiṃ pucchitvā tattha gantvā dvāre ṭhatvā “ko mama hatthato evarūpaṃ nāma sūciṃ mūlena kiṇituṃ icchatī”ti sūciṃ vaṇṇento jeṭṭhakakammārassa gharadvārasamīpe ṭhatvā paṭhamaṃ gāthamāha — </p>
	<p class="paratype40">83<b>.</b> </p>
	<p class="paratype21">“akakkasaṃ apharusaṃ, kharadhotaṃ supāsiyaṃ. </p>
	<p class="paratype22">sukhumaṃ tikhiṇaggañca, ko sūciṃ ketumicchatī”ti.</p>
	<p class="paratype03">tassattho — mama paṭalassa vā tilakassa vā odhino vā abhāvena <b>akakkasaṃ,</b> sumaṭṭhatāya <b>apharusaṃ,</b> kharena pāsāṇena dhotattā <b>kharadhotaṃ,</b> sundarena suviddhena pāsena samannāgatattā <b>supāsiyaṃ</b>, saṇhatāya <b>sukhumaṃ,</b> aggassa tikhiṇatāya <b>tikhiṇaggaṃ</b> sūciṃ mama hatthato mūlaṃ datvā ko kiṇituṃ icchatīti.</p>
	<p class="paratype03">evañca pana vatvā punapi taṃ vaṇṇento dutiyaṃ gāthamāha — </p>
	<p class="paratype40">84<b>.</b> </p>
	<p class="paratype21">“sumajjañca supāsañca, anupubbaṃ suvaṭṭitaṃ. </p>
	<p class="paratype22">ghanaghātimaṃ paṭithaddhaṃ, ko sūciṃ ketumicchatī”ti.</p>
	<p class="paratype03">tattha <b>sumajjañcā</b>ti kuruvindakacuṇṇena suṭṭhu majjitaṃ. <b>supāsañcā</b>ti saṇhena pāsavedhakena viddhattā sundarapāsaṃ. <b>ghanaghātima</b>nti yā ghātiyamānā adhikaraṇiṃ anupavisati, ayaṃ “ghanaghātimā”ti vuccati, tādisinti attho. <b>paṭithaddha</b>nti thaddhaṃ amudukaṃ.</p>
	<p class="paratype03">tasmiṃ khaṇe sā kumārikā bhuttapātarāsaṃ pitaraṃ darathapaṭippassambhanatthaṃ cūḷasayane nipannaṃ tālavaṇṭena bījayamānā bodhisattassa madhurasaddaṃ sutvā allamaṃsapiṇḍena hadaye pahaṭā viya ghaṭasahassena nibbāpitadarathā viya hutvā “ko nu kho esa atimadhurena saddena kammārānaṃ vasanagāme sūciṃ vikkiṇāti, kena nu kho kammena āgato, jānissāmi nan”ti tālavaṇṭaṃ ṭhapetvā gehā nikkhamma bahiāḷindake ṭhatvā tena saddhiṃ kathesi. bodhisattānañhi patthitaṃ nāma samijjhati, so hi tassāyevatthāya taṃ gāmaṃ āgato. sā ca tena saddhiṃ kathentī “māṇava, sakalaraṭṭhavāsino sūciādīnaṃ atthāya imaṃ gāmaṃ āgacchanti, tvaṃ bālatāya kammāragāme sūciṃ vikkiṇituṃ icchasi, sacepi divasaṃ sūciyā vaṇṇaṃ bhāsissasi, na te koci hatthato sūciṃ gaṇhissati, sace tvaṃ mūlaṃ laddhuṃ icchasi, aññaṃ gāmaṃ yāhī”ti vatvā dve gāthā abhāsi — </p>
	<p class="paratype40">84<b>.</b> </p>
	<p class="paratype21">“itodāni patāyanti, sūciyo baḷisāni ca. </p>
	<p class="paratype22">koyaṃ kammāragāmasmiṃ, sūciṃ vikketumicchati. </p>
	<p class="paratype40">85<b>.</b> </p>
	<p class="paratype21">“ito satthāni gacchanti, kammantā vividhā puthū. </p>
	<p class="paratype22">koyaṃ kammāragāmasmiṃ, sūciṃ vikketumicchatī”ti.</p>
	<p class="paratype03">tattha <b>itodānī</b>ti imasmiṃ raṭṭhe idāni sūciyo ca baḷisāni ca aññāni ca upakaraṇāni imamhā kammāragāmā patāyanti nikkhamanti, taṃ taṃ disaṃ pattharantā niggacchanti. <b>koya</b>nti evaṃ sante ko ayaṃ imasmiṃ kammāragāme sūciṃ vikkiṇituṃ icchati. <b>satthānī</b>ti bārāṇasiṃ gacchantāni nānappakārāni satthāni itova gacchanti. <b>vividhā puthū</b>ti nānappakārā bahū kammantāpi sakalaraṭṭhavāsīnaṃ ito gahitaupakaraṇeheva pavattanti.</p>
	<p class="paratype03">bodhisatto tassā vacanaṃ sutvā “bhadde, tvaṃ ajānantī aññāṇena evaṃ vadesī”ti vatvā dve gāthā abhāsi — </p>
	<p class="paratype40">86<b>.</b> </p>
	<p class="paratype21">“sūciṃ kammāragāmasmiṃ, vikketabbā pajānatā. </p>
	<p class="paratype22">ācariyāva jānanti, kammaṃ sukatadukkaṭaṃ. </p>
	<p class="paratype40">87<b>.</b> </p>
	<p class="paratype21">“imañce te pitā bhadde, sūciṃ jaññā mayā kataṃ. </p>
	<p class="paratype22">tayā ca maṃ nimanteyya, yañcatthaññaṃ ghare dhanan”ti.</p>
	<p class="paratype03">tattha <b>sūci</b>nti vibhattivipallāso kato. idaṃ vuttaṃ hoti — sūci nāma pajānatā paṇḍitena purisena kammāragāmasmiṃyeva vikketabbā. kiṃkāraṇā? <b>ācariyāva jānanti, kammaṃ sukatadukkaṭa</b>nti, tassa tassa sippassa ācariyāva tasmiṃ tasmiṃ sippe sukatadukkaṭakammaṃ jānanti, svāhaṃ kammārakammaṃ ajānantānaṃ gahapatikānaṃ gāmaṃ gantvā mama sūciyā sukatadukkaṭabhāvaṃ kathaṃ jānāpessāmi, imasmiṃ pana gāme mama balaṃ jānāpessāmīti. evaṃ bodhisatto imāya gāthāya attano balaṃ vaṇṇesi.</p>
	<p class="paratype03"><b>tayā ca maṃ nimanteyyā</b>ti bhadde sace tava pitā imaṃ mayā kataṃ sūciṃ “īdisā vā esā, evaṃ vā katā”ti jāneyya, “imaṃ me dhītaraṃ tava pādaparicārikaṃ dammi, gaṇhāhi nan”ti evaṃ tayā ca maṃ nimanteyya. <b>yañcatthaññaṃ ghare dhana</b>nti yañca aññaṃ saviññāṇakaṃ vā aviññāṇakaṃ vā ghare dhanaṃ atthi, tena maṃ nimanteyya. “yañcassaññan”tipi pāṭho, yañca assa ghare aññaṃ dhanaṃ atthīti attho.</p>
	<p class="paratype03">kammārajeṭṭhako sabbaṃ tesaṃ kathaṃ sutvā “ammā”ti dhītaraṃ pakkositvā “kena saddhiṃ sallapasī”ti pucchi. tāta, eko puriso sūciṃ vikkiṇāti, tena saddhiṃ sallapemīti. “tena hi pakkosāhi nan”ti. sā gantvā pakkosi. bodhisatto gehaṃ pavisitvā kammārajeṭṭhakaṃ vanditvā ekamantaṃ aṭṭhāsi. atha naṃ so “kataragāmavāsikosī”ti pucchi. “ahaṃ asukagāmavāsikomhi asukakammārassa putto”ti. “kasmā idhāgatosī”ti. “sūcivikkayatthāyā”ti . “āhara, sūciṃ te passāmā”ti . bodhisatto attano guṇaṃ sabbesaṃ majjhe pakāsetukāmo “nanu ekakānaṃ olokitato sabbesaṃ majjhe oloketuṃ varataran”ti āha. so “sādhu, tātā”ti sabbe kammāre sannipātāpetvā tehi parivuto “āhara, tāta, mayaṃ passāma te sūcin”ti āha. “ācariya, ekaṃ adhikaraṇiñca udakapūrañca kaṃsathālaṃ āharāpethā”ti. so āharāpesi. bodhisatto ovaṭṭikato sūcināḷikaṃ nīharitvā adāsi. kammārajeṭṭhako tato sūciṃ nīharitvā “tāta, ayaṃ sūcī”ti pucchi. “nāyaṃ sūci, kosako eso”ti. so upadhārento neva antaṃ, na koṭiṃ addasa. bodhisatto āharāpetvā nakhena kosakaṃ apanetvā “ayaṃ sūci, ayaṃ kosako”ti mahājanassa dassetvā sūciṃ ācariyassa hatthe, kosakaṃ pādamūle ṭhapesi. puna tena “ayaṃ maññe sūcī”ti vutto “ayampi sūcikosakoyevā”ti vatvā nakhena paharanto paṭipāṭiyā cha sūcikosake kammārajeṭṭhakassa pādamūle ṭhapetvā “ayaṃ sūcī”ti tassa hatthe ṭhapesi. kammārasahassāni aṅguliyo phoṭesuṃ, celukkhepā pavattiṃsu.</p>
	<p class="paratype03">atha naṃ kammārajeṭṭhako “tāta, imāya sūciyā kiṃ balan”ti pucchi. “ācariya balavatā purisena adhikaraṇiṃ ukkhipāpetvā adhikaraṇiyā heṭṭhā udakapātiṃ ṭhapāpetvā adhikaraṇiyā majjhe imaṃ sūciṃ paharathā”ti. so tathā kāretvā adhikaraṇiyā majjhe sūciṃ aggena pahari. sā adhikaraṇiṃ vinivijjhitvā udakapiṭṭhe kesaggamattampi uddhaṃ vā adho vā ahutvā tiriyaṃ patiṭṭhāsi. sabbe kammārā “amhehi ettakaṃ kālaṃ ‘kammārā nāma edisā hontī’ti sutivasenapi na sutapubban”ti aṅguliyo phoṭetvā celukkhepasahassaṃ pavattayiṃsu . kammārajeṭṭhako dhītaraṃ pakkositvā tasmiññeva parisamajjhe “ayaṃ kumārikā tuyhameva anucchavikā”ti udakaṃ pātetvā adāsi. so aparabhāge kammārajeṭṭhakassa accayena tasmiṃ gāme kammārajeṭṭhako ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kammārajeṭṭhakassa dhītā rāhulamātā ahosi, paṇḍitakammāraputto pana ahameva ahosin”ti. </p>
	<p class="paratype06">sūcijātakavaṇṇanā dutiyā. </p> 
</body>
</html>