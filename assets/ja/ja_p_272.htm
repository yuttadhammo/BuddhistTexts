<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [266] 6. vātaggasindhavajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>2. padumavaggo</h4>
	<h5>[266] 6. vātaggasindhavajātakavaṇṇanā</h5>
	<p class="paratype03"><b>yenāsi</b> <b>kisiyā paṇḍū</b>ti idaṃ satthā jetavane viharanto sāvatthiyaṃ aññataraṃ kuṭumbikaṃ ārabbha kathesi. sāvatthiyaṃ kirekā abhirūpā itthī ekaṃ abhirūpaṃ kuṭumbikaṃ disvā paṭibaddhacittā ahosi, sakalasarīraṃ jhāyamāno viyassā abbhantare kilesaggi uppajji. sā neva kāyassādaṃ labhi, na cittassādaṃ, bhattampissā na rucci, kevalaṃ mañcakāṭaniṃ gahetvā nipajji. atha naṃ upaṭṭhāyikā ca sahāyikā ca pucchiṃsu — “kiṃ nu kho tvaṃ kampamānacittā aṭaniṃ gahetvā nipannā, kiṃ te aphāsukan”ti. sā ekaṃ dve vāre akathetvā punappunaṃ vuccamānā tamatthaṃ ārocesi. atha naṃ tā samassāsetvā “tvaṃ mā cintayi, mayaṃ taṃ ānessāmā”ti vatvā gantvā kuṭumbikena saddhiṃ mantesuṃ, so paṭikkhipitvā punappunaṃ vuccamāno adhivāsesi. tā “asukadivase asukavelāyaṃ āgacchā”ti paṭiññaṃ gahetvā gantvā tassā ārocesuṃ. sā attano sayanagabbhaṃ sajjetvā attānaṃ alaṅkaritvā sayanapiṭṭhe nisinnā tasmiṃ āgantvā sayanekadese nisinne cintesi — “sacāhaṃ imassa garukaṃ akatvā idāneva okāsaṃ karissāmi, issariyaṃ me parihāyissati, āgatadivaseyeva okāsakaraṇaṃ nāma akāraṇaṃ, ajja na maṅkuṃ katvā aññasmiṃ divase okāsaṃ karissāmī”ti. atha naṃ hatthagahaṇādivasena keḷiṃ kātuṃ āraddhaṃ hatthe gahetvā “apehi apehi, na me tayā attho”ti nibbhacchesi. so osakkitvā lajjito uṭṭhāya attano gehameva gato.</p>
	<p class="paratype03">itarā itthiyo tāya tathā katabhāvaṃ ñatvā kuṭumbike nikkhante taṃ upasaṅkamitvā evamāhaṃsu — “tvaṃ etasmiṃ paṭibaddhacittā āhāraṃ paṭikkhipitvā nipajji, atha naṃ mayaṃ punappunaṃ yācitvā ānayimha, tassa kasmā okāsaṃ na akāsī”ti. sā tamatthaṃ ārocesi. itarā “tena hi paññāyissasī”ti vatvā pakkamiṃsu. kuṭumbiko puna nivattitvāpi na olokesi. sā taṃ alabhamānā nirāhārā tattheva jīvitakkhayaṃ pāpuṇi. kuṭumbiko tassā matabhāvaṃ ñatvā bahuṃ mālāgandhavilepanaṃ ādāya jetavanaṃ gantvā satthāraṃ pūjetvā ekamantaṃ nisīditvā satthārā ca “kiṃ nu kho, upāsaka, na paññāyasī”ti pucchite tamatthaṃ ārocetvā “svāhaṃ, bhante, ettakaṃ kālaṃ lajjāya buddhupaṭṭhānaṃ nāgato”ti āha. satthā “na, upāsaka, idānevesā kilesavasena taṃ pakkosāpetvā āgatakāle taṃ okāsaṃ akatvā lajjāpesi, pubbepi pana paṇḍitesu paṭibaddhacittā hutvā pakkosāpetvā āgatakāle okāsaṃ akatvā kilametvāva uyyojesī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sindhavakule nibbattitvā vātaggasindhavo nāma hutvā tassa maṅgalāsso ahosi. assagopakā taṃ netvā gaṅgāyaṃ nhāpenti. atha naṃ bhaddalī nāma gadrabhī disvā paṭibaddhacittā hutvā kilesavasena kampamānā neva tiṇaṃ khādi, na udakaṃ pivi, parisussitvā kisā aṭṭhicammamattā ahosi. atha naṃ putto gadrabhapotako mātaraṃ parisussamānaṃ disvā “kiṃ nu kho tvaṃ, amma, neva tiṇaṃ khādasi, na udakaṃ pivasi, parisussitvā tattha tattha kampamānā nipajjasi, kiṃ te aphāsukan”ti pucchi. sā akathetvā punappunaṃ vuccamānā tamatthaṃ kathesi. atha naṃ putto samassāsetvā “amma, mā cintayi, ahaṃ taṃ ānessāmī”ti vatvā vātaggasindhavassa nhāyituṃ āgatakāle taṃ upasaṅkamitvā “tāta, mayhaṃ mātā tumhesu paṭibaddhacittā nirāhārā sussitvā marissati, jīvitadānamassā dethā”ti āha. “sādhu, tāta, dassāmi, assagopakā maṃ nhāpetvā thokaṃ gaṅgātīre vicaraṇatthāya vissajjenti, tvaṃ mātaraṃ gahetvā taṃ padesaṃ ehī”ti. so gantvā mātaraṃ ānetvā tasmiṃ padese vissajjetvā ekamantaṃ paṭicchanno aṭṭhāsi.</p>
	<p class="paratype03">assagopakāpi vātaggasindhavaṃ tasmiṃ ṭhāne vissajjesuṃ. so taṃ gadrabhiṃ oloketvā upasaṅkami. atha sā gadrabhī tasmiṃ upasaṅkamitvā attano sarīraṃ upasiṅghamāne “sacāhaṃ garuṃ akatvā āgatakkhaṇeyevassa okāsaṃ karissāmi, evaṃ me yaso ca issariyañca parihāyissati, anicchamānā viya bhavituṃ vaṭṭatī”ti cintetvā sindhavassa heṭṭhāhanuke pādena paharitvā palāyi, dantamūlamassa bhijjitvā gatakālo viya ahosi. vātaggasindhavo “ko me etāya attho”ti lajjito tatova palāyi. sā vippaṭisārinī hutvā tattheva patitvā socamānā nipajji.</p>
	<p class="paratype03">atha naṃ putto upasaṅkamitvā pucchanto paṭhamaṃ gāthamāha — </p>
	<p class="paratype40">46<b>.</b> </p>
	<p class="paratype21">“yenāsi kisiyā paṇḍu, yena bhattaṃ na ruccati. </p>
	<p class="paratype22">ayaṃ so āgato bhattā, kasmā dāni palāyasī”ti.</p>
	<p class="paratype03">tattha <b>yenā</b>ti tasmiṃ paṭibaddhacittatāya yena kāraṇabhūtena.</p>
	<p class="paratype03">puttassa vacanaṃ sutvā gadrabhī dutiyaṃ gāthamāha — </p>
	<p class="paratype40">47<b>.</b> </p>
	<p class="paratype21">“sace panādikeneva, santhavo nāma jāyati. </p>
	<p class="paratype22">yaso hāyati itthīnaṃ, tasmā tāta palāyahan”ti.</p>
	<p class="paratype03">tattha <b>ādikenevā</b>tiāditova paṭhamameva. <b>santhavo</b>ti methunadhammasaṃyogavasena mittasanthavo. <b>yaso hāyati itthīna</b>nti, tāta, itthīnañhi garukaṃ akatvā āditova santhavaṃ kurumānānaṃ yaso hāyati, issariyagabbitabhāvo parihāyatīti. evaṃ sā itthīnaṃ sabhāvaṃ puttassa kathesi.</p>
	<p class="paratype03">tatiyagāthaṃ pana satthā abhisambuddho hutvā āha — </p>
	<p class="paratype40">48<b>.</b> </p>
	<p class="paratype21">“yasassinaṃ kule jātaṃ, āgataṃ yā na icchati. </p>
	<p class="paratype22">socati cirarattāya, vātaggamiva bhaddalī”ti.</p>
	<p class="paratype03">tattha <b>yasassina</b>nti yasasampannaṃ. <b>yā na icchatī</b>ti yā itthī tathārūpaṃ purisaṃ na icchati. <b>cirarattāyā</b>ti cirarattaṃ, dīghamaddhānanti attho.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kuṭumbiko sotāpattiphale patiṭṭhahi. “tadā gadrabhī sā itthī ahosi, vātaggasindhavo pana ahameva ahosin”ti. </p>
	<p class="paratype06">vātaggasindhavajātakavaṇṇanā chaṭṭhā. </p> 
</body>
</html>