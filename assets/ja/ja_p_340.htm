<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [334] 4. rājovādajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>4. kokilavaggo</h4>
	<h5>[334] 4. rājovādajātakavaṇṇanā</h5>
	<p class="paratype03"><b>gavaṃ</b> <b>ce taramānāna</b>nti idaṃ satthā jetavane viharanto rājovādaṃ ārabbha kathesi. vatthu <b>tesakuṇajātake</b> (jā. 2.17.1 ādayo) āvi bhavissati. idha pana satthā “mahārāja, porāṇakarājānopi paṇḍitānaṃ kathaṃ sutvā dhammena samena rajjaṃ kārentā saggapuraṃ pūrayamānā gamiṃsū”ti vatvā raññā yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto sikkhitasabbasippo isipabbajjaṃ pabbajitvā abhiññā ca samāpattiyo ca nibbattetvā ramaṇīye himavantapadese vanamūlaphalāhāro vihāsi. atha rājā aguṇapariyesako hutvā “atthi nu kho me koci aguṇaṃ kathento”ti pariyesanto antojane ca bahijane ca antonagare ca bahinagare ca kañci attano avaṇṇavādiṃ adisvā “janapade nu kho kathan”ti aññātakavesena janapadaṃ cari. tatrāpi avaṇṇavādiṃ apassanto attano guṇakathameva sutvā “himavantapadese nu kho kathan”ti araññaṃ pavisitvā vicaranto bodhisattassa assamaṃ patvā taṃ abhivādetvā katapaṭisanthāro ekamantaṃ nisīdi.</p>
	<p class="paratype03">tadā bodhisatto araññato paripakkāni nigrodhaphalāni āharitvā paribhuñji, tāni honti madhurāni ojavantāni sakkharacuṇṇasamarasāni. so rājānampi āmantetvā “imaṃ mahāpuñña, nigrodhapakkaphalaṃ khāditvā pānīyaṃ pivā”ti āha. rājā tathā katvā bodhisattaṃ pucchi “kiṃ nu kho, bhante, imaṃ nigrodhapakkaṃ ati viya madhuran”ti? “mahāpuñña, nūna rājā dhammena samena rajjaṃ kāreti, tenetaṃ madhuranti. rañño adhammikakāle amadhuraṃ nu kho, bhante, hotī”ti. “āma, mahāpuñña, rājūsu adhammikesu telamadhuphāṇitādīnipi vanamūlaphalānipi amadhurāni honti nirojāni, na kevalaṃ etāni, sakalampi raṭṭhaṃ nirojaṃ kasaṭaṃ hoti. tesu pana dhammikesu sabbāni tāni madhurāni honti ojavantāni, sakalampi raṭṭhaṃ ojavantameva hotī”ti. rājā “evaṃ bhavissati, bhante”ti attano rājabhāvaṃ ajānāpetvāva bodhisattaṃ vanditvā bārāṇasiṃ gantvā “tāpasassa vacanaṃ vīmaṃsissāmī”ti adhammena rajjaṃ kāretvā “idāni jānissāmī”ti kiñci kālaṃ vītināmetvā puna tattha gantvā taṃ vanditvā ekamantaṃ nisīdi.</p>
	<p class="paratype03">bodhisattopissa tatheva vatvā nigrodhapakkaṃ adāsi, taṃ tassa tittakarasaṃ ahosi. rājā “amadhuraṃ nirasan”ti saha kheḷena chaḍḍetvā “tittakaṃ, bhante”ti āha. bodhisatto “mahāpuñña, nūna rājā adhammiko bhavissati. rājūnañhi adhammikakāle araññe phalāphalaṃ ādiṃ katvā sabbaṃ amadhuraṃ nirojaṃ jātan”ti vatvā imā gāthā abhāsi — </p>
	<p class="paratype40">133<b>.</b> </p>
	<p class="paratype21">“gave ce taramānānaṃ, jimhaṃ gacchati puṅgavo. </p>
	<p class="paratype22">sabbā tā jimhaṃ gacchanti, nette jimhaṃ gate sati. </p>
	<p class="paratype40">134<b>.</b> </p>
	<p class="paratype21">“evameva manussesu, yo hoti seṭṭhasammato. </p>
	<p class="paratype27">so ce adhammaṃ carati, pageva itarā pajā. </p>
	<p class="paratype22">sabbaṃ raṭṭhaṃ dukhaṃ seti, rājā ce hoti adhammiko. </p>
	<p class="paratype40">135<b>.</b> </p>
	<p class="paratype21">“gavaṃ ce taramānānaṃ, ujuṃ gacchati puṅgavo. </p>
	<p class="paratype22">sabbā gāvī ujuṃ yanti, nette ujuṃ gate sati. </p>
	<p class="paratype40">136<b>.</b> </p>
	<p class="paratype21">“evameva manussesu, yo hoti seṭṭhasammato. </p>
	<p class="paratype27">so sace dhammaṃ carati, pageva itarā pajā. </p>
	<p class="paratype22">sabbaṃ raṭṭhaṃ sukhaṃ seti, rājā ce hoti dhammiko”ti.</p>
	<p class="paratype03">tattha <b>gava</b>nti gunnaṃ. <b>taramānāna</b>nti nadiṃ otarantānaṃ. <b>jimha</b>nti kuṭilaṃ vaṅkaṃ. <b>nette</b>ti nāyake gahetvā gacchante gavajeṭṭhake usabhe puṅgave. <b>pageva itarā pajā</b>ti itare sattā puretarameva adhammaṃ carantīti attho. <b>dukhaṃ setī</b>ti na kevalaṃ seti, catūsupi iriyāpathesu dukkhameva vindati. <b>adhammiko</b>ti yadi rājā chandādiagatigamanavasena adhammiko hoti. <b>sukhaṃ setī</b>ti sace rājā agatigamanaṃ pahāya dhammiko hoti, sabbaṃ raṭṭhaṃ catūsu iriyāpathesu sukhappattameva hotīti.</p>
	<p class="paratype03">rājā bodhisattassa dhammaṃ sutvā attano rājabhāvaṃ jānāpetvā “bhante, pubbe nigrodhapakkaṃ ahameva madhuraṃ katvā tittakaṃ akāsiṃ, idāni puna madhuraṃ karissāmī”ti bodhisattaṃ vanditvā nagaraṃ gantvā dhammena rajjaṃ kārento sabbaṃ paṭipākatikaṃ akāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, tāpaso pana ahameva ahosin”ti. </p>
	<p class="paratype06">rājovādajātakavaṇṇanā catutthā. </p> 
</body>
</html>