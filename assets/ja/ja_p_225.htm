<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [219] 9. garahitajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>7. bīraṇathambhavaggo</h4>
	<h5>[219] 9. garahitajātakavaṇṇanā</h5>
	<p class="paratype03"><b>hiraññaṃ me suvaṇṇaṃ me</b>ti idaṃ satthā jetavane viharanto ekaṃ anabhiratiyā ukkaṇṭhitabhikkhuṃ ārabbha kathesi. etassa hi paccekaṃ gahitaṃ ārammaṇaṃ nāma natthi, anabhirativāsaṃ vasantaṃ pana taṃ satthu santikaṃ ānesuṃ. so satthārā “saccaṃ kira tvaṃ, bhikkhu, ukkaṇṭhitosī”ti puṭṭho “saccan”ti vatvā “kiṃkāraṇā”ti vutte “kilesavasenā”ti āha. atha naṃ satthā “ayaṃ, bhikkhu, kileso nāma pubbe tiracchānehipi garahito, tvaṃ evarūpe sāsane pabbajito kasmā tiracchānehipi garahitakilesavasena ukkaṇṭhito”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantapadese vānarayoniyaṃ nibbatti. tamenaṃ eko vanacarako gahetvā ānetvā rañño adāsi. so ciraṃ rājagehe vasamāno vattasampanno ahosi, manussaloke vattamānaṃ kiriyaṃ yebhuyyena aññāsi. rājā tassa vatte pasīditvā vanacarakaṃ pakkosāpetvā “imaṃ vānaraṃ gahitaṭṭhāneyeva vissajjehī”ti āṇāpesi, so tathā akāsi. vānaragaṇo bodhisattassa āgatabhāvaṃ ñatvā tassa dassanatthāya mahante pāsāṇapiṭṭhe sannipatitvā bodhisattena saddhiṃ sammodanīyaṃ kathaṃ katvā “samma, kahaṃ ettakaṃ kālaṃ vutthosī”ti āha. “bārāṇasiyaṃ rājanivesane”ti. “atha kathaṃ muttosī”ti? “rājā maṃ keḷimakkaṭaṃ katvā mama vatte pasanno maṃ vissajjesī”ti.</p>
	<p class="paratype03">atha naṃ te vānarā “manussaloke vattamānakiriyaṃ nāma tumhe jānissatha, amhākampi tāva kathetha, sotukāmamhā”ti āhaṃsu. “mā maṃ manussānaṃ kiriyaṃ pucchathā”ti. “kathetha sotukāmamhā”ti. bodhisattopi “manussā nāma khattiyāpi brāhmaṇāpi ‘mayhaṃ mayhan’ti vadanti, hutvā abhāvaṭṭhena aniccataṃ na jānanti, suṇātha dāni tesaṃ andhabālānaṃ kāraṇan”ti vatvā imā gāthā avoca — </p>
	<p class="paratype40">137<b>.</b> </p>
	<p class="paratype21">“hiraññaṃ me suvaṇṇaṃ me, esā rattiṃ divā kathā. </p>
	<p class="paratype22">dummedhānaṃ manussānaṃ, ariyadhammaṃ apassataṃ. </p>
	<p class="paratype40">138<b>.</b> </p>
	<p class="paratype21">“dve dve gahapatayo gehe, eko tattha amassuko. </p>
	<p class="paratype27">lambatthano veṇikato, atho aṅkitakaṇṇako. </p>
	<p class="paratype22">kīto dhanena bahunā, so taṃ vitudate janan”ti.</p>
	<p class="paratype03">tattha <b>hiraññaṃ me suvaṇṇaṃ me</b>ti desanāsīsamattametaṃ, iminā pana padadvayena dasavidhampi ratanaṃ sabbaṃ, pubbaṇṇāparaṇṇaṃ khettavatthuṃ dvipadacatuppadañca sabbaṃ dassento “idaṃ me idaṃ me”ti āha. <b>esā rattiṃ divā kathā</b>ti esā manussānaṃ rattiñca divā ca niccakālaṃ kathā. aññaṃ pana te “pañcakkhandhā aniccā”ti vā “hutvā na bhavantī”ti vā na jānanti, evameva paridevantā vicaranti. <b>dummedhāna</b>nti appapaññānaṃ. <b>ariyadhammaṃ apassata</b>nti ariyānaṃ buddhādīnaṃ dhammaṃ, ariyaṃ vā niddosaṃ navavidhaṃ lokuttaradhammaṃ apassantānaṃ esāva kathā. aññā pana “aniccaṃ vā dukkhaṃ vā”ti tesaṃ kathā nāma natthi.</p>
	<p class="paratype03"><b>gahapatayo</b>ti gehe adhipatibhūtā. <b>eko tatthā</b>ti tesu dvīsu gharasāmikesu “eko”ti mātugāmaṃ sandhāya vadati. tattha <b>veṇikato</b>ti kataveṇī, nānappakārena saṇṭhāpitakesakalāpoti attho. <b>atho aṅkitakaṇṇako</b>ti atha sveva viddhakaṇṇo chiddakaṇṇoti lambakaṇṇataṃ sandhāyāha. <b>kīto dhanena bahunā</b>ti so panesa amassuko lambatthano veṇikato aṅkitakaṇṇo mātāpitūnaṃ bahuṃ dhanaṃ datvā kīto, maṇḍetvā pasādhetvā yānaṃ āropetvā mahantena parivārena gharaṃ ānīto. <b>so taṃ vitudate jana</b>nti so gahapati āgatakālato paṭṭhāya tasmiṃ gehe dāsakammakarādibhedaṃ janaṃ “are duṭṭhadāsa duṭṭhadāsi, imaṃ na karosī”ti mukhasattīhi vitudati, sāmiko viya hutvā mahājanaṃ vicāreti. evaṃ tāva “manussaloke ativiya ayuttan”ti manussalokaṃ garahi.</p>
	<p class="paratype03">taṃ sutvā sabbe vānarā “mā kathetha, mā kathetha, asotabbayuttakaṃ assumhā”ti ubhohi hatthehi kaṇṇe daḷhaṃ pidahiṃsu. “imasmiṃ ṭhāne amhehi idaṃ ayuttaṃ sutan”ti taṃ ṭhānampi garahitvā aññattha agamaṃsu. so piṭṭhipāsāṇo garahitapiṭṭhipāsāṇoyeva kira nāma jāto.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. “tadā vānaragaṇo buddhaparisā ahosi, vānarindo pana ahameva ahosin”ti. </p>
	<p class="paratype06">garahitajātakavaṇṇanā navamā. </p> 
</body>
</html>