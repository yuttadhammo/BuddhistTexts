<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [378] 3. darīmukhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>1. avāriyavaggo</h4>
	<h5>[378] 3. darīmukhajātakavaṇṇanā</h5>
	<p class="paratype03"><b>paṅko</b> <b>ca kāmā</b>ti idaṃ satthā jetavane viharanto mahābhinikkhamanaṃ ārabbha kathesi. paccuppannavatthu heṭṭhā kathitameva.</p>
	<p class="paratype03">atīte rājagahanagare magadharājā nāma rajjaṃ kāresi. tadā bodhisatto tassa aggamahesiyā kucchimhi nibbatti, brahmadattakumārotissa nāmaṃ akaṃsu. tassa jātadivaseyeva purohitassapi putto jāyi, tassa mukhaṃ ativiya sobhati, tenassa darīmukhoti nāmaṃ akaṃsu. te ubhopi rājakuleyeva saṃvaḍḍhā aññamaññaṃ piyasahāyā hutvā soḷasavassakāle takkasilaṃ gantvā sabbasippāni uggaṇhitvā “sabbasamayasippañca sikkhissāma, desacārittañca jānissāmā”ti gāmanigamādīsu carantā bārāṇasiṃ patvā devakule vasitvā punadivase bārāṇasiṃ bhikkhāya pavisiṃsu. tattha ekasmiṃ kule “brāhmaṇe bhojetvā vācanakaṃ dassāmā”ti pāyāsaṃ pacitvā āsanāni paññattāni honti. manussā te ubhopi bhikkhāya carante disvā “brāhmaṇā āgatā”ti gehaṃ pavesetvā mahāsattassa āsane suddhavatthaṃ paññāpesuṃ, darīmukhassa āsane rattakambalaṃ. darīmukho taṃ nimittaṃ disvā “ajja mayhaṃ sahāyo bārāṇasirājā bhavissati, ahaṃ senāpatī”ti aññāsi. te tattha bhuñjitvā vācanakaṃ gahetvā maṅgalaṃ vatvā nikkhamma taṃ rājuyyānaṃ agamaṃsu. tattha mahāsatto maṅgalasilāpaṭṭe nipajji, darīmukho panassa pāde parimajjanto nisīdi. </p>
	<p class="paratype01">tadā bārāṇasirañño matassa sattamo divaso hoti. purohito rañño sarīrakiccaṃ katvā aputtake rajje sattame divase phussarathaṃ vissajjesi. phussarathavissajjanakiccaṃ <b>mahājanakajātake</b> (jā. 2.22.123 ādayo) āvi bhavissati. phussaratho nagarā nikkhamitvā caturaṅginiyā senāya parivuto anekasatehi tūriyehi vajjamānehi uyyānadvāraṃ pāpuṇi. darīmukho tūriyasaddaṃ sutvā “sahāyassa me phussaratho āgacchati, ajjevesa rājā hutvā mayhaṃ senāpatiṭṭhānaṃ dassati, ko me gharāvāsenattho, nikkhamitvā pabbajissāmī”ti bodhisattaṃ anāmantetvāva ekamantaṃ gantvā paṭicchanne aṭṭhāsi. purohito uyyānadvāre rathaṃ ṭhapetvā uyyānaṃ paviṭṭho bodhisattaṃ maṅgalasilāpaṭṭe nipannaṃ disvā pādesu lakkhaṇāni oloketvā “ayaṃ puññavā satto dvisahassadīpaparivārānaṃ catunnampi mahādīpānaṃ rajjaṃ kāretuṃ samattho, dhiti panassa kīdisā”ti sabbatūriyāni paggaṇhāpesi. bodhisatto pabujjhitvā mukhato sāṭakaṃ apanetvā mahājanaṃ oloketvā puna sāṭakena mukhaṃ paṭicchādetvā thokaṃ nipajjitvā passaddhadaratho uṭṭhāya silāpaṭṭe pallaṅkena nisīdi. purohito jāṇukena patiṭṭhāya “deva, rajjaṃ tumhākaṃ pāpuṇātī”ti āha. “aputtakaṃ bhaṇe rajjan”ti. “āma, devā”ti. “tena hi sādhū”ti sampaṭicchi. te tassa uyyāneyeva abhisekaṃ akaṃsu. so yasamahantatāya darīmukhaṃ asaritvāva rathaṃ abhiruyha mahājanaparivuto nagaraṃ pavisitvā padakkhiṇaṃ katvā rājadvāre ṭhitova amaccānaṃ ṭhānantarāni vicāretvā pāsādaṃ abhiruhi.</p>
	<p class="paratype03">tasmiṃ khaṇe darīmukho “suññaṃ dāni uyyānan”ti āgantvā maṅgalasilāya nisīdi, athassa purato paṇḍupalāsaṃ pati. so tasmiṃyeva paṇḍupalāse khayavayaṃ paṭṭhapetvā tilakkhaṇaṃ sammasitvā pathaviṃ unnādento paccekabodhiṃ nibbattesi. tassa taṅkhaṇaññeva gihiliṅgaṃ antaradhāyi, iddhimayapattacīvaraṃ ākāsato otaritvā sarīre paṭimuñci. tāvadeva aṭṭhaparikkhāradharo iriyāpathasampanno vassasaṭṭhikatthero viya hutvā iddhiyā ākāse uppatitvā himavantapadese nandamūlakapabbhāraṃ agamāsi. bodhisattopi dhammena rajjaṃ kāresi, yasamahantatāya pana yasena pamatto hutvā cattālīsa vassāni darīmukhaṃ na sari, cattālīse pana saṃvacchare atīte taṃ saritvā “mayhaṃ sahāyo darīmukho nāma atthi, kahaṃ nu kho so”ti taṃ daṭṭhukāmo ahosi. so tato paṭṭhāya antepurepi parisamajjhepi “kahaṃ nu kho mayhaṃ sahāyo darīmukho, yo me tassa vasanaṭṭhānaṃ katheti, mahantamassa yasaṃ dassāmī”ti vadati. evaṃ tassa punappunaṃ taṃ sarantasseva aññāni dasa saṃvaccharāni atikkantāni.</p>
	<p class="paratype03">darīmukhapaccekabuddhopi paññāsavassaccayena āvajjento “maṃ kho sahāyo saratī”ti ñatvā “idāni so mahallako puttadhītādīhi vuddhippatto, gantvā dhammaṃ kathetvā pabbājessāmi nan”ti iddhiyā ākāsena āgantvā uyyāne otaritvā suvaṇṇapaṭimā viya silāpaṭṭe nisīdi. uyyānapālo taṃ disvā upasaṅkamitvā “bhante, kuto tumhe ethā”ti pucchi. “nandamūlakapabbhārato”ti. “ke nāma tumhe”ti? “darīmukhapaccekabuddho nāmāhaṃ, āvuso”ti. “bhante, amhākaṃ rājānaṃ jānāthā”ti? “āma jānāmi, gihikāle no sahāyo”ti. “bhante, rājā tumhe daṭṭhukāmo, kathessāmi tassa tumhākaṃ āgatabhāvan”ti. “gaccha kathehī”ti. so “sādhū”ti vatvā turitaturitova gantvā tassa silāpaṭṭe nisinnabhāvaṃ rañño kathesi. rājā “āgato kira me sahāyo, passissāmi nan”ti rathaṃ āruyha mahantena parivārena uyyānaṃ gantvā paccekabuddhaṃ vanditvā paṭisanthāraṃ katvā ekamantaṃ nisīdi. atha naṃ paccekabuddho “kiṃ, brahmadatta, dhammena rajjaṃ kāresi, agatigamanaṃ na gacchasi, dhanatthāya lokaṃ na pīḷesi, dānādīni puññāni karosī”tiādīni vadanto paṭisanthāraṃ katvā “brahmadatta, mahallakosi, etarahi kāme pahāya pabbajituṃ te samayo”ti vatvā tassa dhammaṃ desento paṭhamaṃ gāthamāha — </p>
	<p class="paratype40">14<b>.</b> </p>
	<p class="paratype21">“paṅko ca kāmā palipo ca kāmā, bhayañca metaṃ timūlaṃ pavuttaṃ. </p>
	<p class="paratype22">rajo ca dhūmo ca mayā pakāsitā, hitvā tuvaṃ pabbaja brahmadattā”ti.</p>
	<p class="paratype03">tattha <b>paṅko</b>ti udake jātāni tiṇasevālakumudagacchādīni adhippetāni. yathā hi udakaṃ tarantaṃ tāni laggāpenti sajjāpenti, tathā saṃsārasāgaraṃ tarantassa yogāvacarassa pañca kāmaguṇā sabbe vā pana vatthukāmakilesakāmā laggāpanavasena paṅko nāma. imasmiñhi paṅke āsattā visattā devāpi manussāpi tiracchānāpi kilamanti rodanti paridevanti. <b>palipo ca kāmā</b>ti palipo vuccati mahākaddamo, yamhi laggā sūkaramigādayopi sīhāpi vāraṇāpi attānaṃ uddharitvā gantuṃ na sakkonti, vatthukāmakilesakāmāpi taṃsarikkhatāya “palipā”ti vuttā. paññavantopi hi sattā tesu kāmesu sakiṃ laggakālato paṭṭhāya te kāme padāletvā sīghaṃ uṭṭhāya akiñcanaṃ apalibodhaṃ ramaṇīyaṃ pabbajjaṃ upagantuṃ na sakkonti. <b>bhayañca meta</b>nti bhayañca etaṃ, ma-kāro byañjanasandhivasena vutto. <b>timūla</b>nti tīhi mūlehi patiṭṭhitaṃ viya acalaṃ. balavabhayassetaṃ nāmaṃ. <b>pavutta</b>nti mahārāja, ete kāmā nāma diṭṭhadhammikasamparāyikassa attānuvādabhayādikassa ceva dvattiṃsakammakaraṇachanavutirogavasappavattassa ca bhayassa paccayaṭṭhena balavabhayanti buddhapaccekabuddhabuddhasāvakehi ceva sabbaññubodhisattehi ca pavuttaṃ kathitaṃ, dīpitanti attho. atha vā <b>bhayañca meta</b>nti bhayañca mayā etaṃ timūlaṃ pavuttanti evañcettha attho daṭṭhabboyeva.</p>
	<p class="paratype03"><b>rajo ca dhūmo cā</b>ti rajadhūmasadisattā “rajo”ti ca “dhūmo”ti ca mayā pakāsitā. yathā hi sunhātassa suvilittālaṅkatassa purisassa sarīre sukhumarajaṃ patitaṃ, taṃ sarīraṃ dubbaṇṇaṃ sobhārahitaṃ kiliṭṭhaṃ karoti, evameva iddhibalena ākāsena āgantvā cando viya ca sūriyo viya ca loke paññātāpi sakiṃ kāmarajassa anto patitakālato paṭṭhāya guṇavaṇṇaguṇasobhāguṇasuddhīnaṃ upahatattā dubbaṇṇā sobhārahitā kiliṭṭhāyeva honti. yathā ca dhūmena pahaṭakālato paṭṭhāya suparisuddhāpi bhitti kāḷavaṇṇā hoti, evaṃ atiparisuddhaññāṇāpi kāmadhūmena pahaṭakālato paṭṭhāya guṇavināsappattiyā mahājanamajjhe kāḷakāva hutvā paññāyanti. iti rajadhūmasarikkhatāya ete kāmā “rajo ca dhūmo cā”ti mayā tuyhaṃ pakāsitā, tasmā ime kāme hitvā tuvaṃ pabbaja brahmadattāti rājānaṃ pabbajjāya ussāhaṃ janeti.</p>
	<p class="paratype03">taṃ sutvā rājā kilesehi attano baddhabhāvaṃ kathento dutiyaṃ gāthamāha — </p>
	<p class="paratype40">15<b>.</b> </p>
	<p class="paratype21">“gadhito ca ratto ca adhimucchito ca, kāmesvahaṃ brāhmaṇa bhiṃsarūpaṃ. </p>
	<p class="paratype22">taṃ nussahe jīvikattho pahātuṃ, kāhāmi puññāni anappakānī”ti.</p>
	<p class="paratype03">tattha <b>gadhito</b>ti abhijjhākāyaganthena baddho. <b>ratto</b>ti pakatijahāpanena rāgena ratto. <b>adhimucchito</b>ti ativiya mucchito. <b>kāmesvaha</b>nti duvidhesupi kāmesu ahaṃ. <b>brāhmaṇā</b>ti darīmukhapaccekabuddhaṃ ālapati. <b>bhiṃsarūpa</b>nti balavarūpaṃ. <b>taṃ nussahe</b>ti taṃ duvidhampi kāmaṃ na ussahāmi na sakkomi. <b>jīvikattho pahātu</b>nti imāya jīvikāya atthiko ahaṃ taṃ kāmaṃ pahātuṃ na sakkomīti vadati. <b>kāhāmi puññānī</b>ti idāni dānasīlauposathakammasaṅkhātāni puññāni anappakāni bahūni karissāmīti.</p>
	<p class="paratype03">evaṃ kilesakāmo nāmesa sakiṃ allīnakālato paṭṭhāya apanetuṃ na sakkoti, yena saṃkiliṭṭhacitto mahāpuriso paccekabuddhena pabbajjāya guṇe kathitepi “pabbajituṃ na sakkomī”ti āha. yoyaṃ dīpaṅkarapādamūle attani sambhavena ñāṇena buddhakaradhamme vicinanto tatiyaṃ nekkhammapāramiṃ disvā — </p>
	<p class="paratype21">“imaṃ tvaṃ tatiyaṃ tāva, daḷhaṃ katvā samādiya. </p>
	<p class="paratype22">nekkhammapāramitaṃ gaccha, yadi bodhiṃ pattumicchasi. </p>
	<p class="paratype21">“yathā andughare puriso, ciravuttho dukhaṭṭito. </p>
	<p class="paratype22">na tattha rāgaṃ janeti, muttiṃyeva gavesati. </p>
	<p class="paratype21">“tatheva tvaṃ sabbabhave, passa andughare viya. </p>
	<p class="paratype22">nekkhammābhimukho hutvā, sambodhiṃ pāpuṇissasī”ti. — </p>
	<p class="paratype25">evaṃ nekkhamme guṇaṃ parikittesi, so paccekabuddhena pabbajjāya vaṇṇaṃ vatvā “kilese chaḍḍetvā samaṇo hohī”ti vuccamānopi “nāhaṃ kilese chaḍḍetvā samaṇo bhavituṃ sakkomī”ti vadati.</p>
	<p class="paratype03">imasmiṃ kira loke aṭṭha ummattakā nāma. tenāhu porāṇā “aṭṭha puggalā ummattakasaññaṃ paṭilabhanti, kāmummattako lobhavasaṃ gato, kodhummattako dosavasaṃ gato, diṭṭhummattako vipallāsavasaṃ gato, mohummattako aññāṇavasaṃ gato, yakkhummattako yakkhavasaṃ gato, pittummattako pittavasaṃ gato, surummattako pānavasaṃ gato, byasanummattako sokavasaṃ gato”ti. imesu aṭṭhasu ummattakesu mahāsatto imasmiṃ jātake kāmummattako hutvā lobhavasaṃ gato pabbajjāya guṇaṃ na aññāsi.</p>
	<p class="paratype03">evaṃ anatthakārakaṃ pana imaṃ guṇaparidhaṃsakaṃ lobhajātaṃ kasmā sattā parimuñcituṃ na sakkontīti? anamatagge saṃsāre anekāni kappakoṭisatasahassāni ekato bandhitabhāvena. evaṃ santepi taṃ paṇḍitā “appassādā kāmā”tiādīnaṃ anekesaṃ paccavekkhaṇānaṃ vasena pajahanti. teneva darīmukhapaccekabuddho mahāsattena “pabbajituṃ na sakkomī”ti vuttepi dhuranikkhepaṃ akatvā uttarimpi ovadanto dve gāthā āha. </p>
	<p class="paratype40">16<b>.</b> </p>
	<p class="paratype21">“yo atthakāmassa hitānukampino, ovajjamāno na karoti sāsanaṃ. </p>
	<p class="paratype22">idameva seyyo iti maññamāno, punappunaṃ gabbhamupeti mando. </p>
	<p class="paratype40">17<b>.</b> </p>
	<p class="paratype21">“so ghorarūpaṃ nirayaṃ upeti, subhāsubhaṃ muttakarīsapūraṃ. </p>
	<p class="paratype22">sattā sakāye na jahanti giddhā, ye honti kāmesu avītarāgā”ti.</p>
	<p class="paratype03">tattha <b>atthakāmassā</b>ti vuḍḍhikāmassa. <b>hitānukampino</b>ti hitena muducittena anukampantassa. <b>ovajjamāno</b>ti ovadiyamāno. <b>idameva seyyo</b>ti yaṃ attanā gahitaṃ aseyyaṃ anuttamampi samānaṃ, taṃ idameva seyyo iti maññamāno. <b>mando</b>ti so aññāṇapuggalo mātukucchiyaṃ vāsaṃ nātikkamati, punappunaṃ gabbhaṃ upetiyevāti attho.</p>
	<p class="paratype03"><b>so ghorarūpa</b>nti mahārāja, so mando taṃ mātukucchiṃ upento ghorarūpaṃ dāruṇajātikaṃ nirayaṃ upeti nāma. mātukucchi hi nirassādaṭṭhena idha “nirayo”ti vutto, “catukuṭṭikanirayo”ti vuccati. “catukuṭṭikanirayo nāma kataro”ti vutte mātukucchimeva vattuṃ vaṭṭati. avīcimahāniraye nibbattasattassa hi aparāparaṃ ādhāvanaparidhāvanaṃ hotiyeva, tasmā taṃ “catukuṭṭikanirayo”ti vattuṃ na labbhati, mātukucchiyaṃ pana nava vā dasa vā māse catūhipi passehi ito cito ca dhāvituṃ nāma na sakkā, atisambādhe okāse catukoṭena catusaṅkuṭiteneva hutvā acchitabbaṃ, tasmā esa “catukuṭṭikanirayo”ti vuccati.</p>
	<p class="paratype03"><b>subhāsubha</b>nti subhānaṃ asubhaṃ. subhānañhi saṃsārabhīrukānaṃ yogāvacarakulaputtānaṃ mātukucchi ekantaṃ asubhasammato. tena vuttaṃ — </p>
	<p class="paratype21">“ajaññaṃ jaññasaṅkhātaṃ, asuciṃ sucisammataṃ. </p>
	<p class="paratype22">nānākuṇapaparipūraṃ, jaññarūpaṃ apassato. </p>
	<p class="paratype21">“dhiratthumaṃ āturaṃ pūtikāyaṃ, jegucchiyaṃ assuciṃ byādhidhammaṃ. </p>
	<p class="paratype22">yatthappamattā adhimucchitā pajā, hāpenti maggaṃ sugatūpapattiyā”ti. (jā. 1.3.128-129).</p>
	<p class="paratype03"><b>sattā</b>ti āsattā visattā laggā laggitā <b>sakāye na jahantī</b>ti taṃ mātukucchiṃ na pariccajanti . <b>giddhā</b>ti gadhitā. <b>ye hontī</b>ti ye kāmesu avītarāgā honti, te etaṃ gabbhavāsaṃ na jahantīti.</p>
	<p class="paratype03">evaṃ darīmukhapaccekabuddho gabbhaokkantimūlakañca, parihāramūlakañca dukkhaṃ dassetvā idāni gabbhavuṭṭhānamūlakaṃ dassetuṃ diyaḍḍhagāthamāha. </p>
	<p class="paratype40">18<b>.</b> </p>
	<p class="paratype21">“mīḷhena littā ruhirena makkhitā, semhena littā upanikkhamanti. </p>
	<p class="paratype22">yaṃ yañhi kāyena phusanti tāvade, sabbaṃ asātaṃ dukhameva kevalaṃ. </p>
	<p class="paratype40">19<b>.</b> </p>
	<p class="paratype21">“disvā vadāmi na hi aññato savaṃ, pubbenivāsaṃ bahukaṃ sarāmī”ti.</p>
	<p class="paratype03">tattha <b>mīḷhena littā</b>ti mahārāja, ime sattā mātukucchito nikkhamantā na catujjātigandhehi vilimpitvā surabhimālaṃ piḷandhitvā nikkhamanti, purāṇagūthena pana makkhitā palibuddhā hutvā nikkhamanti. <b>ruhirena makkhitā</b>ti rattalohitacandanānulittāpi ca hutvā na nikkhamanti, rattalohitamakkhitā pana hutvā nikkhamanti. <b>semhena littā</b>ti na cāpi setacandanavilittā nikkhamanti, bahalapicchilasemhalittā pana hutvā nikkhamanti. itthīnañhi gabbhavuṭṭhānakāle etā asuciyo nikkhamanti. <b>tāvade</b>ti tasmiṃ samaye. idaṃ vuttaṃ hoti — mahārāja, ime sattā tasmiṃ mātukucchito nikkhamanasamaye evaṃ mīḷhādilittā nikkhamantā yaṃ yaṃ nikkhamanamaggapadesaṃ vā hatthaṃ vā pādaṃ vā phusanti, taṃ sabbaṃ asātaṃ amadhuraṃ kevalaṃ asammissaṃ dukkhameva phusanti, sukhaṃ nāma tesaṃ tasmiṃ samaye natthīti.</p>
	<p class="paratype03"><b>disvā vadāmi na hi aññato sava</b>nti mahārāja, ahaṃ imaṃ ettakaṃ vadanto na aññato savaṃ, aññassa samaṇassa vā brāhmaṇassa vā taṃ sutvā na vadāmi, attano pana paccekabodhiñāṇena disvā paṭivijjhitvā paccakkhaṃ katvā vadāmīti attho. <b>pubbenivāsaṃ bahuka</b>nti idaṃ attano ānubhāvaṃ dassento āha. idaṃ vuttaṃ hoti — mahārāja, ahañhi pubbe nivutthakkhandhapaṭipāṭisaṅkhātaṃ pubbenivāsaṃ bahukaṃ sarāmi, satasahassakappādhikāni dve asaṅkhyeyyāni sarāmīti.</p>
	<p class="paratype03">idāni satthā abhisambuddho hutvā “evaṃ so paccekabuddho rājānaṃ subhāsitakathāya saṅgaṇhī”ti vatvā osāne upaḍḍhagāthamāha — </p>
	<p class="paratype21">“citrāhi gāthāhi subhāsitāhi, darīmukho nijjhāpayi sumedhan”ti.</p>
	<p class="paratype03">tattha <b>citrāhī</b>ti anekatthasannissitāhi. <b>subhāsitāhī</b>ti sukathitāhi. <b>darīmukho nijjhāpayi sumedha</b>nti bhikkhave, so darīmukhapaccekabuddho taṃ sumedhaṃ sundarapaññaṃ kāraṇākāraṇajānanasamatthaṃ rājānaṃ nijjhāpesi saññāpesi, attano vacanaṃ gaṇhāpesīti attho.</p>
	<p class="paratype03">evaṃ paccekabuddho kāmesu dosaṃ dassetvā attano vacanaṃ gāhāpetvā “mahārāja, idāni pabbaja vā mā vā, mayā pana tuyhaṃ kāmesu ādīnavo pabbajjāya ca ānisaṃso kathito, tvaṃ appamatto hohī”ti vatvā suvaṇṇarājahaṃso viya ākāse uppatitvā valāhakagabbhaṃ maddanto nandamūlakapabbhārameva gato. mahāsatto dasanakhasamodhānasamujjalaṃ añjaliṃ sirasmiṃ ṭhapetvā namassamāno tasmiṃ dassanavisaye atīte jeṭṭhaputtaṃ pakkosāpetvā rajjaṃ paṭicchāpetvā mahājanassa rodantassa paridevantassa kāme pahāya himavantaṃ pavisitvā paṇṇasālaṃ māpetvā isipabbajjaṃ pabbajitvā na cirasseva abhiññā ca samāpattiyo ca nibbattetvā āyupariyosāne brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne bahū sotāpannādayo ahesuṃ. tadā rājā ahameva ahosinti. </p>
	<p class="paratype06">darīmukhajātakavaṇṇanā tatiyā. </p> 
</body>
</html>