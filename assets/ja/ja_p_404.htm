<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [398] 3. sutanujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>1. kukkuvaggo</h4>
	<h5>[398] 3. sutanujātakavaṇṇanā</h5>
	<p class="paratype03"><b>rājā te bhatta</b>nti idaṃ satthā jetavane viharanto mātuposakabhikkhuṃ ārabbha kathesi. vatthu <b>sāmajātake</b> (jā. 2.22.296 ādayo) āvi bhavissati.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto duggatagahapatikule nibbatti, sutanūtissa nāmaṃ akaṃsu. so vayappatto bhatiṃ katvā mātāpitaro posetvā pitari kālakate mātaraṃ poseti. tasmiṃ pana kāle bārāṇasirājā migavittako ahosi. so ekadivasaṃ mahantena parivārena yojanadviyojanamattaṃ araññaṃ pavisitvā “yassa ṭhitaṭṭhānena migo palāyati, so imaṃ nāma jito”ti sabbesaṃ ārocāpesi. amaccā rañño dhuvamaggaṭṭhāne koṭṭhakaṃ chādetvā adaṃsu. manussehi migānaṃ vasanaṭṭhānāni parivāretvā unnādentehi uṭṭhāpitesu migesu eko eṇimigo rañño ṭhitaṭṭhānaṃ paṭipajji. rājā “taṃ vijjhissāmī”ti saraṃ khipi . uggahitamāyo migo saraṃ mahāphāsukābhimukhaṃ āgacchantaṃ ñatvā parivattitvā sarena viddho viya hutvā pati. rājā “migo me viddho”ti gahaṇatthāya dhāvi. migo uṭṭhāya vātavegena palāyi, amaccādayo rājānaṃ avahasiṃsu. so migaṃ anubandhitvā kilantakāle khaggena dvidhā chinditvā ekasmiṃ daṇḍake laggitvā kājaṃ vahanto viya āgacchanto “thokaṃ vissamissāmī”ti maggasamīpe ṭhitaṃ vaṭarukkhaṃ upagantvā nipajjitvā niddaṃ okkami.</p>
	<p class="paratype03">tasmiṃ pana vaṭarukkhe nibbatto maghadevo nāma yakkho tattha paviṭṭhe vessavaṇassa santikā khādituṃ labhi. so rājānaṃ uṭṭhāya gacchantaṃ “tiṭṭha bhakkhosi me”ti hatthe gaṇhi. “tvaṃ konāmosī”ti? “ahaṃ idha nibbattayakkho, imaṃ ṭhānaṃ paviṭṭhake khādituṃ labhāmī”ti. rājā satiṃ upaṭṭhapetvā “kiṃ ajjeva maṃ khādissasi, udāhu nibaddhaṃ khādissasī”ti pucchi. “labhanto nibaddhaṃ khādissāmī”ti. rājā “imaṃ ajja migaṃ khāditvā maṃ vissajjehi, ahaṃ te sve paṭṭhāya ekāya bhattapātiyā saddhiṃ ekaṃ manussaṃ pesessāmī”ti. “tena hi appamatto hohi, apesitadivase taññeva khādissāmī”ti. “ahaṃ bārāṇasirājā, mayhaṃ avijjamānaṃ nāma natthī”ti. yakkho paṭiññaṃ gahetvā taṃ vissajjesi. so nagaraṃ pavisitvā tamatthaṃ ekassa atthacarakassa amaccassa kathetvā “idāni kiṃ kātabban”ti pucchi. “divasaparicchedo kato, devā”ti? “na kato”ti. “ayuttaṃ vo kataṃ, evaṃ santepi mā cintayittha, bahū bandhanāgāre manussā”ti. “tena hi tvaṃ etaṃ kammaṃ kara, mayhaṃ jīvitaṃ dehī”ti.</p>
	<p class="paratype03">amacco “sādhū”ti sampaṭicchitvā devasikaṃ bandhanāgārato manussaṃ nīharitvā bhattapātiṃ gahetvā kañci ajānāpetvāva yakkhassa pesesi. yakkho bhattaṃ bhuñjitvā manussaṃ khādati. aparabhāge bandhanāgārāni nimmanussāni jātāni. rājā bhattahārakaṃ alabhanto maraṇabhayena kampi. atha naṃ amacco assāsetvā “deva, jīvitāsāto dhanāsāva balavatarā, hatthikkhandhe sahassabhaṇḍikaṃ ṭhapetvā ‘ko imaṃ dhanaṃ gahetvā yakkhassa bhattaṃ ādāya gamissatī’ti bheriṃ carāpemā”ti vatvā tathā kāresi. atha taṃ sutvā bodhisatto cintesi “ahaṃ bhatiyā māsakaḍḍhamāsakaṃ saṅgharitvā kicchena mātaraṃ posemi, imaṃ dhanaṃ gahetvā mātu datvā yakkhassa santikaṃ gamissāmi, sace yakkhaṃ dametuṃ sakkhissāmi, iccetaṃ kusalaṃ, no ce sakkhissāmi, mātā me sukhaṃ jīvissatī”ti. so tamatthaṃ mātu ārocetvā “alaṃ tāta, na mama attho dhanenā”ti dve vāre paṭikkhipitvā tatiyavāre taṃ anāpucchitvāva “āharatha, ayya, sahassaṃ, ahaṃ bhattaṃ harissāmī”ti sahassaṃ gahetvā mātu datvā “amma, mā cintayi, ahaṃ yakkhaṃ dametvā mahājanassa sotthiṃ karissāmi, ajjeva tava assukilinnamukhaṃ hāsāpentova āgacchissāmī”ti mātaraṃ vanditvā rājapurisehi saddhiṃ rañño santikaṃ gantvā vanditvā aṭṭhāsi.</p>
	<p class="paratype03">tato raññā “tāta, tvaṃ bhattaṃ harissasī”ti vutte “āma, devā”ti āha. “kiṃ te laddhuṃ vaṭṭatī”ti? “tumhākaṃ suvaṇṇapādukā, devā”ti. “kiṃkāraṇā”ti? “deva, so yakkho attano rukkhamūle bhūmiyaṃ ṭhitake khādituṃ labhati, ahaṃ etassa santakabhūmiyaṃ aṭṭhatvā pādukāsu ṭhassāmī”ti. “aññaṃ kiṃ laddhuṃ vaṭṭatī”ti? “tumhākaṃ chattaṃ, devā”ti. “idaṃ kimatthāyā”ti? “deva, yakkho attano rukkhacchāyāya ṭhitake khādituṃ labhati, ahaṃ tassa rukkhacchāyāya aṭṭhatvā chattacchāyāya ṭhassāmī”ti. “aññaṃ kiṃ laddhuṃ vaṭṭatī”ti. “tumhākaṃ khaggaṃ, devā”ti. “iminā ko attho”ti? “deva, amanussāpi āvudhahatthānaṃ bhāyantiyevā”ti. “aññaṃ kiṃ laddhuṃ vaṭṭatī”ti? “suvaṇṇapātiṃ pūretvā tumhākaṃ bhuñjanakabhattaṃ detha, devā”ti. “kiṃkāraṇā, tātā”ti? “deva, mādisassa nāma paṇḍitassa purisassa mattikapātiyā lūkhabhojanaṃ harituṃ ananucchavikan”ti. “sādhu, tātā”ti rājā sabbaṃ dāpetvā tassa veyyāvaccakare paṭipādesi.</p>
	<p class="paratype03">bodhisatto “mahārāja, mā bhāyittha, ajjāhaṃ yakkhaṃ dametvā tumhākaṃ sotthiṃ katvā āgamissāmī”ti rājānaṃ vanditvā upakaraṇāni gāhāpetvā tattha gantvā manusse rukkhassāvidūre ṭhapetvā suvaṇṇapādukaṃ āruyha khaggaṃ sannayhitvā setacchattaṃ matthake katvā kañcanapātiyā bhattaṃ gahetvā yakkhassa santikaṃ pāyāsi. yakkho maggaṃ olokento taṃ disvā “ayaṃ puriso na aññesu divasesu āgamananiyāmena eti, kiṃ nu kho kāraṇan”ti cintesi. bodhisattopi rukkhasamīpaṃ gantvā asituṇḍena bhattapātiṃ antochāyāya karitvā chāyāya pariyante ṭhito paṭhamaṃ gāthamāha. </p>
	<p class="paratype40">15<b>.</b> </p>
	<p class="paratype21">“rājā te bhattaṃ pāhesi, suciṃ maṃsūpasecanaṃ. </p>
	<p class="paratype22">maghadevasmiṃ adhivatthe, ehi nikkhamma bhuñjasū”ti.</p>
	<p class="paratype03">tattha <b>pāhesī</b>ti pahiṇi. <b>maghadevasmiṃ adhivatthe</b>ti maghadevoti vaṭarukkho vuccati, tasmiṃ adhivattheti devataṃ ālapati.</p>
	<p class="paratype03">taṃ sutvā yakkho “imaṃ purisaṃ vañcetvā antochāyāya paviṭṭhaṃ khādissāmī”ti cintetvā dutiyaṃ gāthamāha — </p>
	<p class="paratype40">16<b>.</b> </p>
	<p class="paratype21">“ehi māṇava orena, bhikkhamādāya sūpitaṃ. </p>
	<p class="paratype22">tvañca māṇava bhikkhā ca, ubho bhakkhā bhavissathā”ti.</p>
	<p class="paratype03">tattha <b>bhikkha</b>nti mama nibaddhabhikkhaṃ. <b>sūpita</b>nti sūpasampannaṃ.</p>
	<p class="paratype03">tato bodhisatto dve gāthā abhāsi — </p>
	<p class="paratype40">17<b>.</b> </p>
	<p class="paratype21">“appakena tuvaṃ yakkha, thullamatthaṃ jahissasi. </p>
	<p class="paratype22">bhikkhaṃ te nāharissanti, janā maraṇasaññino. </p>
	<p class="paratype40">18<b>.</b> </p>
	<p class="paratype21">“laddhāya yakkhā tava niccabhikkhaṃ, suciṃ paṇītaṃ rasasā upetaṃ. </p>
	<p class="paratype22">bhikkhañca te āhariyo naro idha, sudullabho hehiti bhakkhite mayī”ti.</p>
	<p class="paratype03">tattha <b>thullamattha</b>nti appakena kāraṇena mahantaṃ atthaṃ jahissasīti dasseti. <b>nāharissantī</b>ti ito paṭṭhāya maraṇasaññino hutvā na āharissanti, atha tvaṃ milātasākho viya rukkho nirāhāro dubbalo bhavissasīti. <b>laddhāya</b>nti laddhāyaṃ laddhāgamanaṃ. idaṃ vuttaṃ hoti — samma yakkha, yaṃ ahaṃ ajja āhariṃ, idaṃ tava niccabhikkhaṃ suciṃ paṇītaṃ uttamaṃ rasena upetaṃ laddhāgamanaṃ devasikaṃ te āgacchissati. <b>āhariyo</b>ti āharaṇako. idaṃ vuttaṃ hoti — “sace tvaṃ imaṃ bhikkhaṃ gahetvā āgataṃ maṃ bhakkhasi, athevaṃ mayi bhakkhite bhikkhañca te āharaṇako añño naro idha sudullabho bhavissati. kiṃkāraṇā? mādiso hi bārāṇasiyaṃ añño paṇḍitamanusso nāma natthi, mayi pana khādite sutanupi nāma yakkhena khādito, aññassa kassa so lajjissatī”ti bhattāharaṇakaṃ na labhissasi, atha te ito paṭṭhāya bhojanaṃ dullabhaṃ bhavissati, amhākampi rājānaṃ gaṇhituṃ na labhissasi. kasmā? rukkhato bahibhāvena. sace panidaṃ bhattaṃ bhuñjitvā maṃ pahiṇissasi, ahaṃ te rañño kathetvā nibaddhaṃ bhattaṃ pesessāmi, attānampi ca te khādituṃ na dassāmi, ahampi tava santike ṭhāne na ṭhassāmi, pādukāsu ṭhassāmi, rukkhacchāyāyampi te na ṭhassāmi, attano chattacchāyāyameva ṭhassāmi, sace pana mayā saddhiṃ virujjhissasi, khaggena taṃ dvidhā bhindissāmi, ahañhi ajja etadatthameva sajjo hutvā āgatoti. evaṃ kira naṃ mahāsatto tajjesi.</p>
	<p class="paratype03">yakkho “yuttarūpaṃ māṇavo vadatī”ti sallakkhetvā pasannacitto dve gāthā abhāsi — </p>
	<p class="paratype40">19<b>.</b> </p>
	<p class="paratype21">“mameva sutano attho, yathā bhāsasi māṇava. </p>
	<p class="paratype22">mayā tvaṃ samanuññāto, sotthiṃ passāhi mātaraṃ. </p>
	<p class="paratype40">20<b>.</b> </p>
	<p class="paratype21">“khaggaṃ chattañca pātiñca, gacchamādāya māṇava. </p>
	<p class="paratype22">sotthiṃ passatu te mātā, tvañca passāhi mātaran”ti.</p>
	<p class="paratype03">tattha <b>sutano</b>ti bodhisattaṃ ālapati. <b>yathā bhāsasī</b>ti yathā tvaṃ bhāsasi, tathā yo esa tayā bhāsito attho, eso mamevattho, mayhameva vaḍḍhīti.</p>
	<p class="paratype03">yakkhassa kathaṃ sutvā bodhisatto “mama kammaṃ nipphannaṃ, damito me yakkho, bahuñca dhanaṃ laddhaṃ, rañño ca vacanaṃ katan”ti tuṭṭhacitto yakkhassa anumodanaṃ karonto osānagāthamāha — </p>
	<p class="paratype40">21<b>.</b> </p>
	<p class="paratype21">“evaṃ yakkha sukhī hohi, saha sabbehi ñātibhi. </p>
	<p class="paratype22">dhanañca me adhigataṃ, rañño ca vacanaṃ katan”ti. — </p>
	<p class="paratype25">vatvā ca pana yakkhaṃ āmantetvā “samma, tvaṃ pubbe akusalakammaṃ katvā kakkhaḷo pharuso paresaṃ lohitamaṃsabhakkho yakkho hutvā nibbatto, ito paṭṭhāya pāṇātipātādīni mā karī”ti sīle ca ānisaṃsaṃ, dussīlye ca ādīnavaṃ kathetvā yakkhaṃ pañcasu sīlesu patiṭṭhāpetvā “kiṃ te araññavāsena, ehi nagaradvāre taṃ nisīdāpetvā aggabhattalābhiṃ karomī”ti yakkhena saddhiṃ nikkhamitvā khaggādīni yakkhaṃ gāhāpetvā bārāṇasiṃ agamāsi. “sutanu māṇavo yakkhaṃ gahetvā etī”ti rañño ārocesuṃ. rājā amaccaparivuto bodhisattassa paccuggamanaṃ katvā yakkhaṃ nagaradvāre nisīdāpetvā aggabhattalābhinaṃ katvā nagaraṃ pavisitvā bheriṃ carāpetvā nāgare sannipātāpetvā bodhisattassa guṇaṃ kathetvā senāpatiṭṭhānaṃ adāsi. ayañca bodhisattassa ovāde ṭhatvā dānādīni puññāni katvā saggaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakabhikkhu sotāpattiphale patiṭṭhahi. tadā yakkho aṅgulimālo ahosi, rājā ānando, māṇavo pana ahameva ahosinti. </p>
	<p class="paratype06">sutanujātakavaṇṇanā tatiyā. </p> 
</body>
</html>