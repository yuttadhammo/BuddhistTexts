<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [265] 5. khurappajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>2. padumavaggo</h4>
	<h5>[265] 5. khurappajātakavaṇṇanā</h5>
	<p class="paratype03"><b>disvā</b> <b>khurappe</b>ti idaṃ satthā jetavane viharanto ekaṃ ossaṭṭhavīriyaṃ bhikkhuṃ ārabbha kathesi. tañhi satthā “saccaṃ kira tvaṃ, bhikkhu, ossaṭṭhavīriyo”ti pucchitvā “saccaṃ, bhante”ti vutte “bhikkhu, kasmā evaṃ tvaṃ niyyānikasāsane pabbajitvā vīriyaṃ ossaji, porāṇakapaṇḍitā aniyyānikaṭṭhānepi vīriyaṃ kariṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ aṭaviārakkhakakule nibbattitvā vayappatto pañcapurisasataparivāro aṭaviārakkhakesu sabbajeṭṭhako hutvā aṭavimukhe ekasmiṃ gāme vāsaṃ kappesi. so bhatiṃ gahetvā manusse aṭaviṃ atikkāmeti. athekasmiṃ divase bārāṇaseyyako satthavāhaputto pañcahi sakaṭasatehi taṃ gāmaṃ patvā taṃ pakkosāpetvā “samma, sahassaṃ gahetvā maṃ aṭaviṃ atikkāmehī”ti āha. so “sādhū”ti tassa hatthato sahassaṃ gaṇhi, bhatiṃ gaṇhantoyeva tassa jīvitaṃ pariccaji. so taṃ ādāya aṭaviṃ pāvisi, aṭavimajjhe pañcasatā corā uṭṭhahiṃsu, core disvāva sesapurisā urena nipajjiṃsu, ārakkhakajeṭṭhako ekova nadanto vagganto paharitvā pañcasatepi core palāpetvā satthavāhaputtaṃ sotthinā kantāraṃ tāresi.</p>
	<p class="paratype03">satthavāhaputto parakantāre satthaṃ nivesetvā ārakkhakajeṭṭhakaṃ nānaggarasabhojanaṃ bhojetvā sayampi bhuttapātarāso sukhanisinno tena saddhiṃ sallapanto “samma, tathādāruṇānaṃ corānaṃ āvudhāni gahetvā avattharaṇakāle kena nu kho te kāraṇena cittutrāsamattampi na uppannan”ti pucchanto paṭhamaṃ gāthamāha — </p>
	<p class="paratype40">43<b>.</b> </p>
	<p class="paratype21">“disvā khurappe dhanuveganunne, khagge gahīte tikhiṇe teladhote. </p>
	<p class="paratype22">tasmiṃ bhayasmiṃ maraṇe viyūḷhe, kasmā nu te nāhu chambhitattan”ti.</p>
	<p class="paratype03">tattha <b>dhanuveganunne</b>ti dhanuvegena vissaṭṭhe. <b>khagge gahīte</b>ti tharudaṇḍehi sugahite khagge. <b>maraṇe viyūḷhe</b>ti maraṇe paccupaṭṭhite. <b>kasmā nu te nāhū</b>ti kena nu kho kāraṇena nāhosi. <b>chambhitatta</b>nti sarīracalanaṃ.</p>
	<p class="paratype03">taṃ sutvā ārakkhakajeṭṭhako itarā dve gāthā abhāsi — </p>
	<p class="paratype40">44<b>.</b> </p>
	<p class="paratype21">“disvā khurappe dhanuveganunne, khagge gahīte tikhiṇe teladhote. </p>
	<p class="paratype22">tasmiṃ bhayasmiṃ maraṇe viyūḷhe, vedaṃ alatthaṃ vipulaṃ uḷāraṃ. </p>
	<p class="paratype40">45<b>.</b> </p>
	<p class="paratype21">“so vedajāto ajjhabhaviṃ amitte, pubbeva me jīvitamāsi cattaṃ. </p>
	<p class="paratype22">na hi jīvite ālayaṃ kubbamāno, sūro kayirā sūrakiccaṃ kadācī”ti.</p>
	<p class="paratype03">tattha <b>vedaṃ alattha</b>nti tuṭṭhiñceva somanassañca paṭilabhiṃ. <b>vipula</b>nti bahuṃ. <b>uḷāra</b>nti uttamaṃ. <b>ajjhabhavi</b>nti jīvitaṃ pariccajitvā abhibhaviṃ. <b>pubbeva me jīvitamāsi catta</b>nti mayā pubbeva tava hatthato bhatiṃ gaṇhanteneva jīvitaṃ cattamāsi. <b>na hi jīvite ālayaṃ kubbamāno</b>ti jīvitasmiñhi nikantiṃ kurumāno purisakiccaṃ kadācipi na karoti.</p>
	<p class="paratype03">evaṃ so saravasse vassante jīvitanikantiyā vissaṭṭhattā attanā sūrakiccassa katabhāvaṃ ñāpetvā satthavāhaputtaṃ uyyojetvā sakagāmameva paccāgantvā dānādīni puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ossaṭṭhavīriyo bhikkhu arahatte patiṭṭhahi. “tadā ārakkhakajeṭṭhako ahameva ahosin”ti. </p>
	<p class="paratype06">khurappajātakavaṇṇanā pañcamā. </p> 
</body>
</html>