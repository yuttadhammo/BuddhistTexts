<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [527] 2. ummādantījātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>18. paṇṇāsanipāto</h3>
	<h4>[527] 2. ummādantījātakavaṇṇanā</h4>
	<p class="paratype03"><b>nivesanaṃ kassanudaṃ sunandā</b>ti idaṃ satthā jetavane viharanto ukkaṇṭhitabhikkhuṃ ārabbha kathesi. so kirekadivasaṃ sāvatthiyaṃ piṇḍāya caranto ekaṃ alaṅkatapaṭiyattaṃ uttamarūpadharaṃ itthiṃ oloketvā paṭibaddhacitto hutvā cittaṃ nivattetuṃ asakkonto vihārameva āgantvā tato paṭṭhāya sallaviddho viya rāgāturo bhantamigapaṭibhāgo kiso dhamanīsanthatagatto uppaṇḍuppaṇḍukajāto anabhirato ekiriyāpathepi cittassādaṃ alabhanto ācariyavattādīni pahāya uddesaparipucchākammaṭṭhānānuyogarahito vihāsi. so sahāyabhikkhūhi “pubbe tvaṃ, āvuso, santindriyo vippasannamukhavaṇṇo, idāni no tathā, kiṃ nu kho kāraṇan”ti puṭṭho, “āvuso, anabhiratomhī”ti āha. atha naṃ te “abhiramāvuso, sāsane, buddhuppādo nāma dullabho, tathā saddhammassavanaṃ manussapaṭilābho ca, so tvaṃ manussapaṭilābhaṃ paṭilabhitvā dukkhassantakiriyaṃ patthayamāno assumukhaṃ ñātijanaṃ pahāya saddhāya pabbajitvā kiṃkāraṇā kilesavasaṃ yāsi, kilesā nāmete gaṇḍuppādakapāṇakaṃ upādāya sabbabālajanasādhāraṇā, ye tesaṃ vatthubhūtā, tepi appassādā kāmā bahudukkhā bahupāyāsā, ādīnavo ettha bhiyyo. aṭṭhikaṅkalūpamā kāmā, maṃsapesūpamā kāmā, tiṇukkūpamā kāmā, aṅgārakāsūpamā kāmā, supinakūpamā kāmā, yācitakūpamā kāmā, rukkhaphalūpamā kāmā, asisūnūpamā kāmā, sattisūlūpamā kāmā, sappasirūpamā kāmā, aggikkhandhūpamā kāmā, tvaṃ nāma evarūpe buddhasāsane pabbajitvā evaṃ anatthakārakānaṃ kilesānaṃ vasaṃ gatosī”ti ovaditvā attano kathaṃ gāhāpetuṃ asakkontā satthu santikaṃ dhammasabhaṃ netvā “kiṃ, bhikkhave, anicchamānakaṃ bhikkhuṃ ānayitthā”ti vutte, “bhante, ayaṃ kira bhikkhu ukkaṇṭhito”ti āhaṃsu. satthā “saccaṃ kirā”ti pucchitvā “saccaṃ, bhante”ti vutte “bhikkhu porāṇakapaṇḍitā rajjaṃ anusāsantāpi kilese uppanne tassa vasaṃ agantvā cittaṃ nivāretvā na ayuttakaṃ kariṃsū”ti vatvā atītaṃ āhari.</p>
	<p class="paratype03">atīte siviraṭṭhe ariṭṭhapuranagare sivi nāma rājā rajjaṃ kāresi. bodhisatto tassa aggamahesiyā kucchismiṃ nibbatti, “sivikumāro”tvevassa nāmaṃ kariṃsu. senāpatissapi putto jāyi, “abhipārako”tissa nāmaṃ kariṃsu. te ubhopi sahāyā hutvā abhivaḍḍhantā soḷasavassikā hutvā takkasilaṃ gantvā sippaṃ uggaṇhitvā āgamiṃsu. rājā puttassa rajjaṃ adāsi. sopi abhipārakaṃ senāpatiṭṭhāne ṭhapetvā dhammena rajjaṃ kāresi. tasmiṃyeva nagare tiriṭivacchassa nāma asītikoṭivibhavassa seṭṭhino dhītā nibbatti uttamarūpadharā sobhaggappattā subhalakkhaṇena samannāgatā, tassā nāmaggahaṇadivase “ummādantī”ti nāmaṃ kariṃsu. sā soḷasavassikakāle atikkantamānusavaṇṇā devaccharā viya abhirūpā dassanīyā pāsādikā paramāya vaṇṇapokkharatāya samannāgatā ahosi. ye ye puthujjanā taṃ passanti, te te sakabhāvena saṇṭhātuṃ asakkontā surāpānamadamattā viya kilesamadena mattā hutvā satiṃ paccupaṭṭhāpetuṃ samatthā nāma nāhesuṃ.</p>
	<p class="paratype03">athassā pitā tiriṭivaccho rājānaṃ upasaṅkamitvā “deva, mama gehe itthiratanaṃ uppannaṃ, raññova anucchavikaṃ, lakkhaṇapāṭhake brāhmaṇe pesetvā taṃ vīmaṃsāpetvā yathāruci karohī”ti āha. rājā “sādhū”ti vatvā brāhmaṇe pesesi. te seṭṭhigehaṃ gantvā katasakkārasammānā pāyāsaṃ paribhuñjiṃsu. tasmiṃ khaṇe ummādantī sabbālaṅkārapaṭimaṇḍitā tesaṃ santikaṃ agamāsi. te taṃ disvā satiṃ paccupaṭṭhāpetuṃ asakkontā kilesamadamattā hutvā attano vippakatabhojanabhāvaṃ na jāniṃsu. ekacce ālopaṃ gahetvā “bhuñjissāmā”ti saññāya sīse ṭhapesuṃ, ekacce upakacchantare khipiṃsu, ekacce bhittiṃ pahariṃsu, sabbeva ummattakā ahesuṃ. sā te disvā “ime kira mama lakkhaṇaṃ vīmaṃsissanti, gīvāyaṃ ne gahetvā nīharathā”ti nīharāpesi. te maṅkubhūtā rājanivesanaṃ gantvā ummādantiyā kuddhā “deva, sā itthī kāḷakaṇṇī, na tumhākaṃ anucchavikā”ti vadiṃsu. rājā “kāḷakaṇṇī kirā”ti na taṃ āṇāpesi. sā taṃ pavattiṃ sutvā “ahaṃ kira kāḷakaṇṇīti raññā na gahitā, kāḷakaṇṇiyo nāma na evarūpā hontī”ti vatvā “hotu, sace pana taṃ rājānaṃ passissāmi, jānissāmī”ti tasmiṃ āghātaṃ bandhi. atha naṃ pitā abhipārakassa adāsi, sā tassa piyā ahosi manāpā.</p>
	<p class="paratype03">kassa pana kammassa nissandena sā evaṃ abhirūpā ahosīti? rattavatthadānassa nissandenāti. sā kira atīte bārāṇasiyaṃ daliddakule nibbattitvā ussavadivase puññasampannā itthiyo kusumbharattavatthaṃ nivāsetvā alaṅkatā kīḷantiyo disvā tādisaṃ vatthaṃ nivāsetvā kīḷitukāmā hutvā mātāpitūnaṃ ārocetvā tehi, “amma, mayaṃ daliddā, kuto no evarūpaṃ vatthan”ti vutte “tena hi maṃ ekasmiṃ aḍḍhakule bhatiṃ kātuṃ anujānātha, te mama guṇaṃ ñatvā dassantī”ti vatvā tehi anuññātā ekaṃ kulaṃ upasaṅkamitvā “kusumbharattavatthena bhatiṃ karomī”ti āha. atha naṃ te “tīṇi saṃvaccharāni kamme kate tava guṇaṃ ñatvā dassāmā”ti vadiṃsu. sā “sādhū”ti paṭissuṇitvā kammaṃ paṭipajji. te tassā guṇaṃ ñatvā aparipuṇṇesuyeva tīsu saṃvaccharesu tassā ghanakusumbharattavatthena saddhiṃ aññampi vatthaṃ datvā “tava sahāyikāhi saddhiṃ gantvā nhatvā nivāsehī”ti taṃ pesayiṃsu. sā sahāyikā ādāya gantvā rattavatthaṃ nadītīre ṭhapetvā nhāyi. </p>
	<p class="paratype01">tasmiṃ khaṇe eko kassapadasabalassa sāvako acchinnacīvaro sākhābhaṅgaṃ nivāsetvā ca pārupitvā ca taṃ padesaṃ pāpuṇi. sā taṃ disvā “ayaṃ bhadanto acchinnacīvaro bhavissati, pubbepi adinnabhāvena me nivāsanaṃ dullabhaṃ jātan”ti taṃ vatthaṃ dvidhā phāletvā “ekaṃ koṭṭhāsaṃ ayyassa dassāmī”ti cintetvā uttaritvā attano nivāsanaṃ nivāsetvā “tiṭṭhatha, bhante”ti vatvā theraṃ vanditvā rattavatthaṃ majjhe phāletvā tassekaṃ koṭṭhāsaṃ adāsi. so ekamante paṭicchanne ṭhatvā sākhābhaṅgaṃ chaḍḍetvā tassekaṃ kaṇṇaṃ nivāsetvā ekaṃ pārupitvā nikkhami. athassa vatthobhāsena sakalasarīraṃ taruṇasūriyo viya ekobhāsaṃ ahosi. sā taṃ disvā “mayhaṃ ayyo paṭhamaṃ na sobhati, idāni taruṇasūriyo viya virocati, idampi etasseva dassāmī”ti dutiyampi koṭṭhāsaṃ datvā “bhante, ahaṃ bhave bhave vicarantī uttamarūpadharā bhaveyyaṃ, maṃ disvā koci puriso sakabhāvena saṇṭhātuṃ mā asakkhi, mayā abhirūpatarā nāma aññā mā hotū”ti patthanaṃ paṭṭhapesi. theropi anumodanaṃ katvā pakkāmi.</p>
	<p class="paratype03">sā devaloke saṃsarantī tasmiṃ kāle ariṭṭhapure nibbattitvā tathā abhirūpā ahosi. atha tasmiṃ nagare kattikachaṇaṃ ghosayiṃsu, kattikapuṇṇamāyaṃ nagaraṃ sajjayiṃsu. abhipārako attano ārakkhaṭṭhānaṃ gacchanto taṃ āmantetvā “bhadde, ummādanti ajja kattikarattivāro chaṇo, rājā nagaraṃ padakkhiṇaṃ karonto paṭhamaṃ imaṃ gehadvāraṃ āgamissati, mā kho tassa attānaṃ dassesi, sopi taṃ disvā satiṃ upaṭṭhāpetuṃ na sakkhissatī”ti āha. sā “gaccha tvaṃ, sāmi, ahaṃ jānissāmī”ti sampaṭicchitvā tasmiṃ gate dāsiṃ āṇāpesi “rañño imaṃ gehadvāraṃ āgatakāle mayhaṃ āroceyyāsī”ti. atha sūriye atthaṅgate uggahe puṇṇacande devanagare viya nagare alaṅkate sabbadisāsu dīpesu jalitesu rājā sabbālaṅkārapaṭimaṇḍito ājaññarathavaragato amaccagaṇaparivuto mahantena yasena nagaraṃ padakkhiṇaṃ karonto paṭhamameva abhipārakassa gehadvāraṃ agamāsi. taṃ pana gehaṃ manosilāvaṇṇapākāraparikkhittaṃ alaṅkatadvāraṭṭālakaṃ sobhaggappattaṃ pāsādikaṃ. tasmiṃ khaṇe dāsī ummādantiyā ārocesi. sā pupphasamuggaṃ gāhāpetvā kinnarilīḷāya vātapānaṃ nissāya ṭhitā rañño pupphāni khipi. so taṃ ulloketvā kilesamadamatto satiṃ upaṭṭhāpetuṃ asakkonto “abhipārakassetaṃ gehan”ti sañjānitumpi nāsakkhi, atha sārathiṃ āmantetvā pucchanto dve gāthā abhāsi — </p>
	<p class="paratype40">57<b>.</b> </p>
	<p class="paratype21">“nivesanaṃ kassa nudaṃ sunanda, pākārena paṇḍumayena guttaṃ. </p>
	<p class="paratype22">kā dissati aggisikhāva dūre, vehāyasaṃ pabbataggeva acci. </p>
	<p class="paratype40">58<b>.</b> </p>
	<p class="paratype21">“dhītā nvayaṃ kassa sunanda hoti, suṇisā nvayaṃ kassa athopi bhariyā. </p>
	<p class="paratype22">akkhāhi me khippamidheva puṭṭho, avāvaṭā yadi vā atthi bhattā”ti.</p>
	<p class="paratype03">tattha <b>kassa nuda</b>nti kassa nu idaṃ. <b>paṇḍumayenā</b>ti rattiṭṭhakamayena. <b>dissatī</b>ti vātapāne ṭhitā paññāyati. <b>accī</b>ti analajālakkhandho. <b>dhītā</b> <b>nvaya</b>nti dhītā nu ayaṃ. <b>avāvaṭā</b>ti apetāvaraṇā apariggahā. <b>bhattā</b>ti yadi vā assā sāmiko atthi, etaṃ me akkhāhīti.</p>
	<p class="paratype03">athassa so ācikkhanto dve gāthā abhāsi — </p>
	<p class="paratype40">59<b>.</b> </p>
	<p class="paratype21">“ahañhi jānāmi janinda etaṃ, matyā ca petyā ca athopi assā. </p>
	<p class="paratype22">taveva so puriso bhūmipāla, rattindivaṃ appamatto tavatthe. </p>
	<p class="paratype40">60<b>.</b> </p>
	<p class="paratype21">“iddho ca phīto ca suvaḍḍhito ca, amacco ca te aññataro janinda. </p>
	<p class="paratype22">tassesā bhariyābhipārakassa, ummādantī nāmadheyyena rājā”ti.</p>
	<p class="paratype03">tattha <b>matyā ca petyā cā</b>ti mātito ca pitito cetaṃ jānāmi. <b>athopi assā</b>ti atha sāmikampi assā jānāmīti vadati. <b>iddho</b>ti samiddho. <b>phīto</b>ti vatthālaṅkārehi supupphito. <b>suvaḍḍhito</b>ti suṭṭhu vuddho. <b>nāmadheyyenā</b>ti nāmena. ayañhi yo naṃ passati, taṃ ummādeti, satimassa paccupaṭṭhāpetuṃ na deti, tasmā ummādantīti vuccati.</p>
	<p class="paratype03">taṃ sutvā rājā nāmamassā thomento anantaraṃ gāthamāha — </p>
	<p class="paratype40">61<b>.</b> </p>
	<p class="paratype21">“ambho ambho nāmamidaṃ imissā, matyā ca petyā ca kataṃ susādhu. </p>
	<p class="paratype22">tadā hi mayhaṃ avalokayantī, ummattakaṃ ummadantī akāsī”ti.</p>
	<p class="paratype03">tattha <b>matyā ca petyā cā</b>ti mātarā ca pitarā ca. <b>mayha</b>nti upayogatthe sampadānavacanaṃ. <b>avalokayantī</b>ti mayā avalokitā sayampi maṃ avalokayantī maṃ ummattakaṃ akāsīti attho.</p>
	<p class="paratype03">sā tassa kampitabhāvaṃ ñatvā vātapānaṃ thaketvā sirigabbhameva agamāsi. raññopi tassā diṭṭhakālato paṭṭhāya nagaraṃ padakkhiṇakaraṇe cittameva nāhosi. so sārathiṃ āmantetvā, “samma sunanda, rathaṃ nivattehi, ayaṃ chaṇo amhākaṃ nānucchaviko, abhipārakassa senāpatissevānucchaviko, rajjampi tassevānucchavikan”ti rathaṃ nivattāpetvā pāsādaṃ abhiruyha sirisayane nipajjitvā vippalapanto āha — </p>
	<p class="paratype40">62<b>.</b> </p>
	<p class="paratype21">“yā puṇṇamāse migamandalocanā, upāvisi puṇḍarīkattacaṅgī. </p>
	<p class="paratype22">dve puṇṇamāyo tadahū amaññahaṃ, disvāna pārāvatarattavāsiniṃ. </p>
	<p class="paratype40">63<b>.</b> </p>
	<p class="paratype21">“aḷārapamhehi subhehi vaggubhi, palobhayantī maṃ yadā udikkhati. </p>
	<p class="paratype22">vijambhamānā harateva me mano, jātā vane kimpurisīva pabbate. </p>
	<p class="paratype40">64<b>.</b> </p>
	<p class="paratype21">“tadā hi brahatī sāmā, āmuttamaṇikuṇḍalā. </p>
	<p class="paratype22">ekaccavasanā nārī, migī bhantāvudikkhati. </p>
	<p class="paratype40">65<b>.</b> </p>
	<p class="paratype21">“kadāssu maṃ tambanakhā sulomā, bāhā mudū candanasāralittā. </p>
	<p class="paratype22">vaṭṭaṅgulī sannatadhīrakuttiyā, nārī upaññissati sīsato subhā. </p>
	<p class="paratype40">66<b>.</b> </p>
	<p class="paratype21">“kadāssu maṃ kañcanajāluracchadā, dhītā tirīṭissa vilaggamajjhā. </p>
	<p class="paratype22">mudūhi bāhāhi palissajissati, brahāvane jātadumaṃva māluvā. </p>
	<p class="paratype40">67<b>.</b> </p>
	<p class="paratype21">“kadāssu lākhārasarattasucchavī, bindutthanī puṇḍarīkattacaṅgī. </p>
	<p class="paratype22">mukhaṃ mukhena upanāmayissati, soṇḍova soṇḍassa surāya thālaṃ. </p>
	<p class="paratype40">68<b>.</b> </p>
	<p class="paratype21">“yadāddasaṃ taṃ tiṭṭhantiṃ, sabbabhaddaṃ manoramaṃ. </p>
	<p class="paratype22">tato sakassa cittassa, nāvabodhāmi kañcinaṃ. </p>
	<p class="paratype40">69<b>.</b> </p>
	<p class="paratype21">“ummādantimahaṃ daṭṭhā, āmuttamaṇikuṇḍalaṃ. </p>
	<p class="paratype22">na supāmi divārattiṃ, sahassaṃva parājito. </p>
	<p class="paratype40">70<b>.</b> </p>
	<p class="paratype21">“sakko ce me varaṃ dajjā, so ca labbhetha me varo. </p>
	<p class="paratype27">ekarattaṃ dirattaṃ vā, bhaveyyaṃ abhipārako. </p>
	<p class="paratype22">ummādantyā ramitvāna, sivirājā tato siyan”ti.</p>
	<p class="paratype03">tattha <b>puṇṇamāse</b>ti puṇṇacandāya rattiyā. <b>migamandalocanā</b>ti kaṇḍasantāsena palāyitvā vanantare ṭhatvā luddaṃ olokentiyā migiyā viya mandāni locanāni assāti migamandalocanā. <b>upāvisī</b>ti padumavaṇṇena karatalena pupphāni khipitvā maṃ olokentī vātapāne nisīdi. <b>puṇḍarīkattacaṅgī</b>ti rattapadumavaṇṇasarīrā. <b>dve puṇṇamāyo</b>ti ahaṃ tadahu tasmiṃ chaṇadivase taṃ pārāvatapādasamānavaṇṇarattavatthanivatthaṃ disvā tassā mukhasobhaṃ olokento ekassa pācīnalokadhātuto ekassa abhipārakassa senāpatino nivesaneti dvinnaṃ puṇṇacandānaṃ uggatattā dve puṇṇamāyo amaññiṃ. <b>aḷārapamhehī</b>ti visālapakhumehi. <b>subhehī</b>ti parisuddhehi. <b>vaggubhī</b>ti madhurākārehi. <b>udikkhatī</b>ti evarūpehi nettehi yasmiṃ khaṇe oloketi. <b>pabbate</b>ti yathā himavantapabbate supupphitavane vīṇaṃ ādāya tantissarena attano saraṃ saṃsandantī kimpurisī kimpurisassa manaṃ harati, evaṃ harateva me manoti vippalapati.</p>
	<p class="paratype03"><b>brahatī</b>ti uḷārā. <b>sāmā</b>ti suvaṇṇavaṇṇasāmā. <b>ekaccavasanā</b>ti ekaccikavasanā, ekavatthanivatthāti attho. <b>bhantāvudikkhatī</b>ti saṇhakesā puthunalāṭā āyatabhamū visālakkhī tuṅganāsā rattoṭṭhā setadantā tikhiṇadāṭhā suvaṭṭitagīvā sutanubāhu susaṇṭhitapayodharā karamitamajjhā visālasoṇī suvaṇṇakadalisamānoru sā uttamitthī tasmiṃ khaṇe maṃ udikkhantī bhayena vanaṃ pavisitvā puna nivattitvā luddaṃ udikkhantī bhantā migīva maṃ udikkhatīti vadati. <b>bāhāmudū</b>ti mudubāhā. <b>sannatadhīrakuttiyā</b>ti suphusitachekakaraṇā. <b>upaññissati</b> <b>ma</b>nti sā subhā nārī kadā nu maṃ tehi tambanakhehi sīsato paṭṭhāya sannatena dhīrena karaṇena paritosessatīti patthento vilapati.</p>
	<p class="paratype03"><b>kañcanajāluracchadā</b>ti kañcanamayauracchadālaṅkārā. <b>vilaggamajjhā</b>ti vilaggasarīrā tanumajjhimā. <b>brahāvane</b>ti mahāvane. <b>lākhārasarattasucchavī</b>ti hatthapādatalāgganakhaoṭṭhamaṃsesu lākhārasarattamaṇipavālavaṇṇā. <b>bindutthanī</b>ti udakapupphuḷaparimaṇḍalatthanī. <b>tato</b>ti yadā taṃ tiṭṭhantiṃ addasaṃ, tato paṭṭhāya. <b>sakassa cittassā</b>ti attano cittassa anissaro jātomhīti adhippāyo. <b>kañcina</b>nti kañci “ayaṃ asuko nāmā”ti na jānāmi, ummattako jātomhīti vadati. <b>daṭṭhā</b>ti disvā. <b>na supāmī</b>ti neva rattiṃ, na divā niddaṃ labhāmi. <b>so ca labbhethā</b>ti yaṃ me sakko varaṃ dadeyya, so ca me varo labbhetha, labheyyāhaṃ taṃ varanti attho.</p>
	<p class="paratype03">atha te amaccā abhipārakassapi ārocayiṃsu — “sāmi rājā, nagaraṃ padakkhiṇaṃ karonto tumhākaṃ gharadvāraṃ patvā nivattitvā pāsādaṃ abhiruhī”ti. so attano gehaṃ gantvā ummādantiṃ āmantetvā “bhadde, kacci rañño attānaṃ dassesī”ti pucchi. “sāmi, eko mahodaro mahādāṭhiko rathe ṭhatvā āgato puriso atthi, ahaṃ taṃ rājā vā arājā vāti na jānāmi, eko issaroti pana vutte vātapāne ṭhatvā pupphāni khipiṃ, so tāvadeva nivattitvā gato”ti. so taṃ sutvā “nāsitomhi tayā”ti punadivase pātova rājanivesanaṃ āruyha sirigabbhadvāre ṭhatvā rañño ummādantiṃ nissāya vippalāpaṃ sutvā “ayaṃ ummādantiyā paṭibaddhacitto jāto, taṃ alabhanto marissati, rañño ca mama ca aguṇaṃ mocetvā imassa mayā jīvitaṃ dātuṃ vaṭṭatī”ti attano nivesanaṃ gantvā ekaṃ daḷhamantaṃ upaṭṭhākaṃ pakkosāpetvā, “tāta, asukaṭṭhāne susiracetiyarukkho atthi, tvaṃ kañci ajānāpetvā atthaṅgate sūriye tattha gantvā antorukkhe nisīda, ahaṃ tattha balikammaṃ karonto taṃ ṭhānaṃ patvā devatā namassanto, ‘sāmi devarāja, amhākaṃ rājā nagaramhi chaṇe vattamāne akīḷitvā sirigabbhaṃ pavisitvā vippalapantova nipanno, mayaṃ tattha kāraṇaṃ na jānāma, rājā devatānaṃ bahūpakāro, anusaṃvaccharaṃ sahassaṃ vissajjetvā balikammaṃ karoti, idaṃ nāma nissāya rājā vippalapatīti ācikkhatha, rañño no jīvitadānaṃ dethā’ti yācissāmi, tvaṃ tasmiṃ khaṇe saddaṃ parivattitvā, ‘senāpati, tumhākaṃ rañño byādhi nāma natthi, so pana tava bhariyāya ummādantiyā paṭibaddhacitto. sace naṃ labhissati, jīvissati, no ce, marissati. sace tassa jīvitaṃ icchasi, ummādantimassa dehī’ti vadeyyāsī”ti evaṃ taṃ uggaṇhāpetvā uyyojesi.</p>
	<p class="paratype03">so gantvā tasmiṃ rukkhe nisīditvā punadivase senāpatinā amaccagaṇaparivutena taṃ ṭhānaṃ gantvā yācito tathā abhāsi. senāpati “sādhū”ti vatvā devataṃ vanditvā amacce jānāpetvā nagaraṃ pavisitvā rājanivesanaṃ āruyha sirigabbhadvāraṃ ākoṭesi. rājā satiṃ upaṭṭhapetvā “ko eso”ti pucchi. ahaṃ, deva, abhipārakoti. athassa rājā dvāraṃ vivari. so pavisitvā rājānaṃ vanditvā gāthamāha — </p>
	<p class="paratype40">71<b>.</b> </p>
	<p class="paratype21">“bhūtāni me bhūtapatī namassato, āgamma yakkho idametadabravi. </p>
	<p class="paratype22">rañño mano ummadantyā niviṭṭho, dadāmi te taṃ paricārayassū”ti.</p>
	<p class="paratype03">tattha <b>namassato</b>ti tumhākaṃ vippalāpakāraṇajānanatthaṃ balikammaṃ katvā namassantassa. <b>ta</b>nti ahaṃ taṃ ummādantiṃ tumhākaṃ paricārikaṃ katvā dadāmīti.</p>
	<p class="paratype03">atha naṃ rājā, “samma abhipāraka, mama ummādantiyā paṭibaddhacittatāya vippalapitabhāvaṃ yakkhāpi jānantī”ti pucchi. āma, devāti. so “sabbalokena kira me lāmakabhāvo ñāto”ti lajjidhamme patiṭṭhāya anantaraṃ gāthamāha — </p>
	<p class="paratype40">72<b>.</b> </p>
	<p class="paratype21">“puññā ca dhaṃse amaro na camhi, jano ca me pāpamidañca jaññā. </p>
	<p class="paratype22">bhuso ca tyassa manaso vighāto, datvā piyaṃ ummadantiṃ adaṭṭhā”ti.</p>
	<p class="paratype03">tattha <b>dhaṃse</b>ti, samma abhipāraka, ahaṃ tāya saddhiṃ kilesavasena paricārento puññato ca dhaṃseyyaṃ, tāya saddhiṃ paricāritamattena amaro ca na homi, mahājano ca me imaṃ lāmakabhāvaṃ jāneyya, tato “ayuttaṃ raññā katan”ti garaheyya, tañca mama datvā pacchā piyabhariyaṃ adaṭṭhā tava manaso vighāto cassāti attho.</p>
	<p class="paratype03">sesā ubhinnampi vacanapaṭivacanagāthā honti — </p>
	<p class="paratype40">73<b>.</b> </p>
	<p class="paratype21">“janinda nāññatra tayā mayā vā, sabbāpi kammassa katassa jaññā. </p>
	<p class="paratype22">yaṃ te mayā ummadantī padinnā, bhusehi rājā vanathaṃ sajāhi. </p>
	<p class="paratype40">74<b>.</b> </p>
	<p class="paratype21">“yo pāpakaṃ kammakaraṃ manusso, so maññati māyida maññiṃsu aññe. </p>
	<p class="paratype22">passanti bhūtāni karontametaṃ, yuttā ca ye honti narā pathabyā. </p>
	<p class="paratype40">75<b>.</b> </p>
	<p class="paratype21">“añño nu te koci naro pathabyā, saddheyya lokasmi na me piyāti. </p>
	<p class="paratype22">bhuso ca tyassa manuso vighāto, datvā piyaṃ ummadantiṃ adaṭṭhā. </p>
	<p class="paratype40">76<b>.</b> </p>
	<p class="paratype21">“addhā piyā mayha janinda esā, na sā mamaṃ appiyā bhūmipāla.</p>
	<p class="paratype03">gaccheva tvaṃ ummadantiṃ bhadante, sīhova selassa guhaṃ upeti. </p>
	<p class="paratype40">77<b>.</b> </p>
	<p class="paratype21">“na pīḷitā attadukhena dhīrā, sukhapphalaṃ kamma pariccajanti. </p>
	<p class="paratype22">sammohitā vāpi sukhena mattā, na pāpakammañca samācaranti. </p>
	<p class="paratype40">78<b>.</b> </p>
	<p class="paratype21">“tuvañhi mātā ca pitā ca mayhaṃ, bhattā patī posako devatā ca. </p>
	<p class="paratype22">dāso ahaṃ tuyha saputtadāro, yathāsukhaṃ sāmi karohi kāmaṃ. </p>
	<p class="paratype40">79<b>.</b> </p>
	<p class="paratype21">“yo ‘issaromhī’ti karoti pāpaṃ, katvā ca so nuttasate paresaṃ. </p>
	<p class="paratype22">na tena so jīvati dīghamāyu, devāpi pāpena samekkhare naṃ. </p>
	<p class="paratype40">80<b>.</b> </p>
	<p class="paratype21">“aññātakaṃ sāmikehī padinnaṃ, dhamme ṭhitā ye paṭicchanti dānaṃ. </p>
	<p class="paratype22">paṭicchakā dāyakā cāpi tattha, sukhapphalaññeva karonti kammaṃ. </p>
	<p class="paratype40">81<b>.</b> </p>
	<p class="paratype21">“añño nu te koci naro pathabyā, saddheyya lokasmi na me piyāti. </p>
	<p class="paratype22">bhuso ca tyassa manaso vighāto, datvā piyaṃ ummadantiṃ adaṭṭhā. </p>
	<p class="paratype40">82<b>.</b> </p>
	<p class="paratype21">“addhā piyā mayha janinda esā, na sā mamaṃ appiyā bhūmipāla. </p>
	<p class="paratype22">yaṃ te mayā ummadantī padinnā, bhusehi rājā vanathaṃ sajāhi. </p>
	<p class="paratype40">83<b>.</b> </p>
	<p class="paratype21">“yo attadukkhena parassa dukkhaṃ, sukhena vā attasukhaṃ dahāti. </p>
	<p class="paratype22">yathevidaṃ mayha tathā paresaṃ, yo evaṃ jānāti sa vedi dhammaṃ. </p>
	<p class="paratype40">84<b>.</b> </p>
	<p class="paratype21">“añño nu te koci naro pathabyā, saddheyya lokasmi na me piyāti. </p>
	<p class="paratype22">bhuso ca tyassa manaso vighāto, datvā piyaṃ ummadantiṃ adaṭṭhā. </p>
	<p class="paratype40">85<b>.</b> </p>
	<p class="paratype21">“janinda jānāsi piyā mamesā, na sā mamaṃ appiyā bhūmipāla. </p>
	<p class="paratype22">piyena te dammi piyaṃ janinda, piyadāyino deva piyaṃ labhanti. </p>
	<p class="paratype40">86<b>.</b> </p>
	<p class="paratype21">“so nūnāhaṃ vadhissāmi, attānaṃ kāmahetukaṃ. </p>
	<p class="paratype22">na hi dhammaṃ adhammena, ahaṃ vadhitumussahe. </p>
	<p class="paratype40">87<b>.</b> </p>
	<p class="paratype21">“sace tuvaṃ mayha satiṃ janinda, na kāmayāsi naravīra seṭṭha. </p>
	<p class="paratype22">cajāmi naṃ sabbajanassa sibyā, mayā pamuttaṃ tato avhayesi naṃ. </p>
	<p class="paratype40">88<b>.</b> </p>
	<p class="paratype21">“adūsiyaṃ ce abhipāraka tvaṃ, cajāsi katte ahitāya tyassa. </p>
	<p class="paratype22">mahā ca te upavādopi assa, na cāpi tyassa nagaramhi pakkho. </p>
	<p class="paratype40">89<b>.</b> </p>
	<p class="paratype21">“ahaṃ sahissaṃ upavādametaṃ, nindaṃ pasaṃsaṃ garahañca sabbaṃ. </p>
	<p class="paratype22">mametamāgacchatu bhūmipāla, yathāsukhaṃ sivi karohi kāmaṃ. </p>
	<p class="paratype40">90<b>.</b> </p>
	<p class="paratype21">“yo neva nindaṃ na panappasaṃsaṃ, ādiyati garahaṃ nopi pūjaṃ. </p>
	<p class="paratype22">sirī ca lakkhī ca apeti tamhā, āpo suvuṭṭhīva yathā thalamhā. </p>
	<p class="paratype40">91<b>.</b> </p>
	<p class="paratype21">“yaṃ kiñci dukkhañca sukhañca etto, dhammātisārañca manovighātaṃ. </p>
	<p class="paratype22">urasā ahaṃ paccuttarissāmi sabbaṃ, pathavī yathā thāvarānaṃ tasānaṃ. </p>
	<p class="paratype40">92<b>.</b> </p>
	<p class="paratype21">“dhammātisārañca manovighātaṃ, dukkhañca nicchāmi ahaṃ paresaṃ. </p>
	<p class="paratype22">ekovimaṃ hārayissāmi bhāraṃ, dhamme ṭhito kiñci ahāpayanto. </p>
	<p class="paratype40">93<b>.</b> </p>
	<p class="paratype21">“saggūpagaṃ puññakammaṃ janinda, mā me tuvaṃ antarāyaṃ akāsi. </p>
	<p class="paratype22">dadāmi te ummadantiṃ pasanno, rājāva yaññe dhanaṃ brāhmaṇānaṃ. </p>
	<p class="paratype40">94<b>.</b> </p>
	<p class="paratype21">“addhā tuvaṃ katte hitesi mayhaṃ, sakhā mamaṃ ummadantī tuvañca. </p>
	<p class="paratype22">nindeyyu devā pitaro ca sabbe, pāpañca passaṃ abhisamparāyaṃ. </p>
	<p class="paratype40">95<b>.</b> </p>
	<p class="paratype21">“na hetadhammaṃ sivirāja vajjuṃ, sanegamā jānapadā ca sabbe. </p>
	<p class="paratype22">yaṃ te mayā ummadantī padinnā, bhusehi rājā vanathaṃ sajāhi. </p>
	<p class="paratype40">96<b>.</b> </p>
	<p class="paratype21">“addhā tuvaṃ katte hitesi mayhaṃ, sakhā mamaṃ ummadantī tuvañca. </p>
	<p class="paratype22">satañca dhammāni sukittitāni, samuddavelāva duraccayāni. </p>
	<p class="paratype40">97<b>.</b> </p>
	<p class="paratype21">“āhuneyyo mesi hitānukampī, dhātā vidhātā casi kāmapālo. </p>
	<p class="paratype22">tayī hutā rāja mahapphalā hi, kāmena me ummadantiṃ paṭiccha. </p>
	<p class="paratype40">98<b>.</b> </p>
	<p class="paratype21">“addhā hi sabbaṃ abhipāraka tvaṃ, dhammaṃ acārī mama kattuputta. </p>
	<p class="paratype22">añño nu te ko idha sotthikattā, dvipado naro aruṇe jīvaloke. </p>
	<p class="paratype40">99<b>.</b> </p>
	<p class="paratype21">“tuvaṃ nu seṭṭho tvamanuttarosi, tvaṃ dhammagutto dhammavidū sumedho. </p>
	<p class="paratype22">so dhammagutto cirameva jīva, dhammañca me desaya dhammapāla. </p>
	<p class="paratype40">100<b>.</b> </p>
	<p class="paratype21">“tadiṅgha abhipāraka, suṇohi vacanaṃ mama. </p>
	<p class="paratype22">dhammaṃ te desayissāmi, sataṃ āsevitaṃ ahaṃ. </p>
	<p class="paratype40">101<b>.</b> </p>
	<p class="paratype21">“sādhu dhammarucī rājā, sādhu paññāṇavā naro. </p>
	<p class="paratype22">sādhu mittānamaddubbho, pāpassākaraṇaṃ sukhaṃ. </p>
	<p class="paratype40">102<b>.</b> </p>
	<p class="paratype21">“akkodhanassa vijite, ṭhitadhammassa rājino. </p>
	<p class="paratype22">sukhaṃ manussā āsetha, sītacchāyāya saṅghare. </p>
	<p class="paratype40">103<b>.</b> </p>
	<p class="paratype21">“na cāhametaṃ abhirocayāmi, kammaṃ asamekkhakataṃ asādhu. </p>
	<p class="paratype22">ye vāpi ñatvāna sayaṃ karonti, upamā imā mayhaṃ tuvaṃ suṇohi. </p>
	<p class="paratype40">104<b>.</b> </p>
	<p class="paratype21">“gavaṃ ce taramānānaṃ, jimhaṃ gacchati puṅgavo. </p>
	<p class="paratype22">sabbā tā jimhaṃ gacchanti, nette jimhaṃ gate sati. </p>
	<p class="paratype40">105<b>.</b> </p>
	<p class="paratype21">“evameva manussesu, yo hoti seṭṭhasammato. </p>
	<p class="paratype27">so ce adhammaṃ carati, pageva itarā pajā. </p>
	<p class="paratype22">sabbaṃ raṭṭhaṃ dukhaṃ seti, rājā ce hoti adhammiko. </p>
	<p class="paratype40">106<b>.</b> </p>
	<p class="paratype21">“gavaṃ ce taramānānaṃ, ujuṃ gacchati puṅgavo. </p>
	<p class="paratype22">sabbā gāvī ujuṃ yanti, nette ujuṃ gate sati. </p>
	<p class="paratype40">107<b>.</b> </p>
	<p class="paratype21">“evameva manussesu, yo hoti seṭṭhasammato. </p>
	<p class="paratype27">so sace dhammaṃ carati, pageva itarā pajā. </p>
	<p class="paratype22">sabbaṃ raṭṭhaṃ sukhaṃ seti, rājā ce hoti dhammiko. </p>
	<p class="paratype40">108<b>.</b> </p>
	<p class="paratype21">“na cāpāhaṃ adhammena, amarattamabhipatthaye. </p>
	<p class="paratype22">imaṃ vā pathaviṃ sabbaṃ, vijetuṃ abhipāraka. </p>
	<p class="paratype40">109<b>.</b> </p>
	<p class="paratype21">“yañhi kiñci manussesu, ratanaṃ idha vijjati. </p>
	<p class="paratype22">gāvo dāso hiraññañca, vatthiyaṃ haricandanaṃ. </p>
	<p class="paratype40">110<b>.</b> </p>
	<p class="paratype21">“assitthiyo ratanaṃ maṇikañca, yañcāpi me candimasūriyā abhipālayanti. </p>
	<p class="paratype22">na tassa hetu visamaṃ careyyaṃ, majjhe sivīnaṃ usabhomhi jāto. </p>
	<p class="paratype40">111<b>.</b> </p>
	<p class="paratype21">“netā hitā uggato raṭṭhapālo, dhammaṃ sivīnaṃ apacāyamāno. </p>
	<p class="paratype22">so dhammamevānuvicintayanto, tasmā sake cittavase na vatto. </p>
	<p class="paratype40">112<b>.</b> </p>
	<p class="paratype21">“addhā tuvaṃ mahārāja, niccaṃ abyasanaṃ sivaṃ. </p>
	<p class="paratype22">karissasi ciraṃ rajjaṃ, paññā hi tava tādisī. </p>
	<p class="paratype40">113<b>.</b> </p>
	<p class="paratype21">“etaṃ te anumodāma, yaṃ dhammaṃ nappamajjasi. </p>
	<p class="paratype22">dhammaṃ pamajja khattiyo, raṭṭhā cavati issaro. </p>
	<p class="paratype40">114<b>.</b> </p>
	<p class="paratype21">“dhammaṃ cara mahārāja, mātāpitūsu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">115<b>.</b> </p>
	<p class="paratype21">“dhammaṃ cara mahārāja, puttadāresu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">116<b>.</b> </p>
	<p class="paratype21">“dhammaṃ cara mahārāja, mittāmaccesu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">117<b>.</b> </p>
	<p class="paratype21">“dhammaṃ cara mahārāja, vāhanesu balesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">118<b>.</b> </p>
	<p class="paratype21">“dhammaṃ cara mahārāja, gāmesu nigamesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">119<b>.</b> </p>
	<p class="paratype21">“dhammaṃ cara mahārāja, raṭṭhesu janapadesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">120<b>.</b> </p>
	<p class="paratype21">“dhammaṃ cara mahārāja, samaṇabrāhmaṇesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">121<b>.</b> </p>
	<p class="paratype21">“dhammaṃ cara mahārāja, migapakkhīsu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">122<b>.</b> </p>
	<p class="paratype21">“dhammaṃ cara mahārāja, dhammo ciṇṇo sukhāvaho. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">123<b>.</b> </p>
	<p class="paratype21">“dhammaṃ cara mahārāja, saindā devā sabrahmakā. </p>
	<p class="paratype22">suciṇṇena divaṃ pattā, mā dhammaṃ rāja pāmado”ti.</p>
	<p class="paratype03">tattha <b>sabbāpī</b>ti, janinda, ahametaṃ ekakova paṭicchādetvā ānessāmi, tasmā ṭhapetvā mamañca tuvañca aññā sabbāpi pajā imassa katassa ākāramattampi na jaññā na jānissanti. <b>bhusehī</b>ti tāya saddhiṃ abhiramanto attano taṇhāvanathaṃ bhusaṃ karohi vaḍḍhehi manorathaṃ pūrehi. <b>sajāhī</b>ti manorathaṃ pana pūretvā sace te na ruccati, atha naṃ sajāhi mayhameva paṭidehi. <b>kammakara</b>nti, samma abhipāraka, yo manusso pāpakaṃ kammaṃ karonto, so pacchā mā idha aññe idaṃ pāpakammaṃ maññiṃsu mā jānantūti maññati cinteti, ducintitametaṃ tassa. kiṃkāraṇā? <b>passanti bhūtāni karontameta</b>nti ye ca buddhā paccekabuddhā buddhaputtā iddhiyā yuttā, te ca naṃ passantiyeva. <b>na me piyā</b>ti, samma abhipāraka, añño nu te koci “idha lokasmiṃ sakalāyapi pathaviyā na me ummādantī piyā”ti evaṃ saddaheyya.</p>
	<p class="paratype03"><b>sīhova selassa guha</b>nti, mahārāja, sace tvaṃ taṃ idha na ānesi, atha yathā sīho kilesapariḷāhe uppanne sīhapotikāya vasanaṭṭhānaṃ maṇiguhaṃ upeti, evaṃ tassā vasanaṭṭhānaṃ gaccha, tattha attano patthanaṃ pūrehīti. <b>sukhapphala</b>nti, samma abhipāraka, paṇḍitā attano dukkhena phuṭṭhā samānā na sukhavipākadāyakakammaṃ pariccajanti, sammohitā vāpi hutvā mohena mūḷhā sukhena mattā pāpakammaṃ nāma na samācaranti. <b>yathāsukhaṃ, sāmi, karohi kāma</b>nti, sāmi sivirāja, attano dāsiṃ paricārentassa garahā nāma natthi, tvaṃ yathāsukhaṃ yathājjhāsayaṃ kāmaṃ karohi, attano icchaṃ pūrehīti. <b>na tena so jīvatī</b>ti, samma abhipāraka, yo “issaromhī”ti pāpaṃ karoti, katvā ca kiṃ maṃ devamanussā vakkhantīti na uttasati na ottappati, so tena kammena na ca dīghakālaṃ jīvati, khippameva marati, devatāpi pana “kiṃ imassa pāparañño rajjena, varamassa vāḷukaghaṭaṃ gale bandhitvā maraṇan”ti lāmakena cakkhunā olokenti.</p>
	<p class="paratype03"><b>aññātaka</b>nti, mahārāja, aññesaṃ santakaṃ tehi sāmikehi padinnaṃ dānaṃ ye attano dhamme ṭhitā paṭicchanti, te tattha paṭicchakā ca dāyakā ca sabbepi sukhapphalameva kammaṃ karonti. paṭiggāhake hi paṭiggaṇhante taṃ dānaṃ dāyakassa mahantaṃ vipākaṃ detīti. <b>yo attadukkhenā</b>ti, samma abhipāraka, yo attano dukkhena pīḷito taṃ parassa dahati, attano sarīrato apanetvā parassa sarīre khipati, parassa vā sukhena attano sukhaṃ dahati, parassa sukhaṃ gahetvā attani pakkhipati, “attano dukkhaṃ harissāmī”ti paraṃ dukkhitaṃ karoti, “attānaṃ sukhessāmī”ti paraṃ dukkhitaṃ karoti, “attānaṃ sukhessāmī”ti parassa sukhaṃ nāseti, na so dhammaṃ jānāti. yo pana evaṃ jānāti “yathevidaṃ mayhaṃ sukhadukkhaṃ, tathā paresan”ti, sa vedi dhammaṃ jānāti nāmāti ayametissā gāthāya attho.</p>
	<p class="paratype03"><b>piyena te dammī</b>ti piyena kāraṇabhūtena piyaṃ phalaṃ patthento dammīti attho. <b>piyaṃ labhantī</b>ti saṃsāre saṃsarantā piyameva labhanti. <b>kāmahetuka</b>nti, samma abhipāraka, kāmahetukaṃ ayuttaṃ katvā “attānaṃ vadhissāmī”ti me parivitakko uppajjati. <b>mayha sati</b>nti mama santakaṃ. “mayha satī”tipi pāṭho, mama santakāti evaṃ maññamāno sace tvaṃ taṃ na kāmesīti attho. <b>sabbajanassā</b>ti sabbā seniyo sannipātāpetvā tassa sabbajanassa ayaṃ mayhaṃ ahitāti pariccajissāmi. <b>tato avhayesī</b>ti tato taṃ apariggahitattā āneyyāsi. <b>adūsiya</b>nti anaparādhaṃ. <b>katte</b>ti tameva aparena nāmena ālapati. so hi rañño hitaṃ karoti, tasmā “kattā”ti vuccati. <b>na cāpi tyassā</b>ti evaṃ akiccakārīti nagare tava koci pakkhopi na bhaveyya.</p>
	<p class="paratype03"><b>ninda</b>nti na kevalaṃ upavādameva, sacepi maṃ koci sammukhā nindissati vā pasaṃsissati vā, dosaṃ vā pana āropento garahissati, tampāhaṃ nindaṃ pasaṃsaṃ garahañca sabbaṃ sahissāmi, sabbametaṃ mama āgacchatūti vadati. <b>tamhā</b>ti yo ete nindādayo na gaṇhāti, tamhā purisā issariyasaṅkhātā sirī ca paññāsaṅkhātā lakkhī ca thalaṭṭhānato suvuṭṭhisaṅkhāto āpo viya apeti na patiṭṭhātīti. <b>etto</b>ti ito mama tassā pariccattakāraṇā. <b>dhammātisārañcā</b>ti dhammaṃ atikkamitvā pavattaṃ akusalaṃ vā yaṃ kiñci hoti. <b>paccuttarissāmī</b>ti sampaṭicchissāmi dhārayissāmi. <b>thāvarānaṃ tasāna</b>nti yathā mahāpathavī khīṇāsavānañca puthujjanānañca kiñci sampaṭicchati sabbaṃ adhivāseti, tathevāhampi sabbametaṃ sampaṭicchissāmi adhivāsessāmīti dīpeti. <b>ekovima</b>nti ahaṃ ekova imampi attano dukkhabhāraṃ hārayissāmi dhārayissāmi vahissāmi. <b>dhamme ṭhito</b>ti vinicchayadhamme paveṇidhamme tividhasucaritadhamme ca ṭhito hutvā.</p>
	<p class="paratype03"><b>saggūpaga</b>nti, deva, puññakammaṃ nāmetaṃ saggūpagaṃ hoti. <b>yaññe dhana</b>nti yaññadhanaṃ, ayameva vā pāṭho. <b>sakhā</b>ti ummādantīpi mama sahāyikā, tvampi sahāyako. <b>pitaro</b>ti brahmāno. <b>sabbe</b>ti na kevalaṃ devabrahmānova, sabbe raṭṭhavāsinopi maṃ passatha, “bho, sahāyakassa bhariyā sahāyikā iminā gehe katā”ti nindeyyuṃ. <b>na hetadhamma</b>nti na hi etaṃ adhammikaṃ. <b>yaṃ te mayā</b>ti yasmā mayā sā tuyhaṃ dinnā, tasmā etaṃ adhammoti na vadissanti. <b>sata</b>nti santānaṃ buddhādīnaṃ khantimettābhāvanāsīlācārasaṅkhātāni dhammāni suvaṇṇitāni samuddavelāva duraccayāni, tasmā yathā samuddo velaṃ nātikkamati, evamahampi sīlavelaṃ nātikkamissāmīti vadati.</p>
	<p class="paratype03"><b>āhuneyyo mesī</b>ti, mahārāja, tvaṃ mama āhunapāhunasakkārassānucchaviko. <b>dhātā vidhātā casi kāmapālo</b>ti tvaṃ mama, deva, dhāraṇato dhātā issariyasukhassa vidahanato vidhātā icchitapatthitānaṃ kāmānaṃ pālanato kāmapālo. <b>tayī hutā</b>ti tuyhaṃ dinnā. <b>kāmena me</b>ti mama kāmena mama patthanāya ummādantiṃ paṭicchāti evaṃ abhipārako rañño deti. rājā “na mayhaṃ attho”ti paṭikkhipati. bhūmiyaṃ patitaṃ sākuṇikapacchiṃ piṭṭhipādena paharitvā aṭaviyaṃ khipantā viya ubhopi naṃ jahanteva. idāni rājā puna akathanatthāya taṃ santajjento <b>“addhā hī”</b>ti gāthamāha. tattha <b>kattuputtā</b>ti pitāpissa kattāva, tena naṃ evaṃ ālapati. idaṃ vuttaṃ hoti — addhā tvaṃ ito pubbe mayhaṃ sabbadhammaṃ acari, hitameva vuḍḍhimeva akāsi, idāni pana paṭipakkho hutvā bahuṃ kathesi, “mā evaṃ vippalapasi, añño nu te dvipado naro, ko idha jīvaloke aruṇeyeva sotthikattā, sace hi ahaṃ viya añño rājā tava bhariyāya paṭibaddhacitto abhavissa, antoaruṇeyeva tava sīsaṃ chindāpetvā taṃ attano ghare kareyya, ahaṃ pana akusalabhayeneva na karomi, tuṇhī hohi, na me etāya attho”ti taṃ santajjesi.</p>
	<p class="paratype03">so taṃ sutvā puna kiñci vattuṃ asakkonto rañño thutivasena <b>“tuvaṃ nū”</b>ti gāthamāha. tassattho — mahārāja, tvaññeva sakalajambudīpe sabbesaṃ narindānaṃ <b>seṭṭho,</b> tvaṃ <b>anuttaro,</b> tvaṃ vinicchayadhammapaveṇidhammasucaritadhammānaṃ gopāyanena <b>dhammagutto,</b> tesaṃ viditattā <b>dhammavidū</b> tvaṃ <b>sumedho,</b> so tvaṃ yaṃ dhammaṃ gopesi, teneva gutto cīraṃ jīva, dhammañca me desehi dhammapālaka, dhammagopaka, rājavarāti.</p>
	<p class="paratype03">atha rājā dhammaṃ desento <b>“tadiṅghā”</b>tiādimāha. tattha <b>iṅghā</b>ti codanatthe nipāto, yasmā maṃ tvaṃ codesi, tasmāti attho. <b>sata</b>nti buddhādīhi sappurisehi āsevitaṃ. <b>sādhū</b>ti sundaro pasattho. vinicchayapaveṇisucaritadhamme rocetīti <b>dhammaruci</b>. tādiso hi jīvitaṃ jahantopi akiccaṃ na karoti, tasmā sādhu. <b>paññāṇavā</b>ti ñāṇasampanno. <b>mittānamaddubbho</b>ti mittassa adussanabhāvo. <b>ṭhitadhammassā</b>ti patiṭṭhitatividhadhammassa. <b>āsethā</b>ti āseyyuṃ nisīdeyyuṃ. desanāsīsameva cetaṃ, cattāropi iriyāpathe sukhaṃ kappeyyunti ayaṃ panettha attho. <b>sītacchāyāyā</b>ti puttadārañātimittānaṃ sītalāya chāyāya. <b>saṅghare</b>ti sakaghare, attano geheti attho. adhammabalidaṇḍādīhi anupaddutā sukhaṃ vaseyyunti dasseti. <b>na cāhameta</b>nti, samma abhipāraka, yametaṃ asamekkhitvā kataṃ asādhukammaṃ, etaṃ ahaṃ na rocayāmi. <b>ye vāpi ñatvānā</b>ti ye vā pana rājāno ñatvā tuletvā tīretvā sayaṃ karonti, tesāhaṃ kammaṃ rocemīti adhippāyo. <b>upamā imā</b>ti imasmiṃ panatthe tvaṃ mayhaṃ imā dve upamā suṇohi.</p>
	<p class="paratype03"><b>jimha</b>nti vaṅkaṃ. <b>nette</b>ti yo gāviyo neti, tasmiṃ jeṭṭhakausabhe. <b>pagevā</b>ti tasmiṃ adhammaṃ carante itarā pajā pageva carati, ativiya karotīti attho. <b>dhammiko</b>ti cattāri agatigamanāni pahāya dhammena rajjaṃ kārento. <b>amaratta</b>nti devattaṃ. <b>ratana</b>nti saviññāṇakāviññāṇakaratanaṃ. <b>vatthiya</b>nti kāsikavatthameva. <b>assitthiyo</b>ti vātasamagatiassepi uttamarūpadharā itthiyopi. <b>ratanaṃ maṇikañcā</b>ti sattavidharatanañca mahagghabhaṇḍakañca. <b>abhipālayantī</b>ti ālokaṃ karontā rakkhanti. <b>na tassā</b>ti tassa cakkavattirajjassapi hetu na visamaṃ careyyaṃ. <b>usabhomhī</b>ti yasmā ahaṃ sivīnaṃ majjhe jeṭṭhakarājā hutvā jāto, tasmā cakkavattirajjakāraṇampi na visamaṃ carāmīti attho. <b>netā</b>ti mahājanaṃ kusale patiṭṭhāpetvā devanagaraṃ netā, hitakaraṇena tassa <b>hitā,</b> “sivirājā kira dhammacārī”ti sakalajambudīpe ñātattā <b>uggato,</b> samena raṭṭhapālanato <b>raṭṭhapālo. apacāyamāno</b>ti sivīnaṃ porāṇakarājūnaṃ paveṇidhammaṃ apacāyamāno. <b>so</b>ti so ahaṃ tameva dhammaṃ anuvicintayanto tasmā tena kāraṇena attano cittassa vase na vattāmi.</p>
	<p class="paratype03">evaṃ mahāsattassa dhammakathaṃ sutvā abhipārako thutiṃ karonto <b>“addhā”</b>tiādimāha. <b>nappamajjasī</b>ti attanā kathitadhammaṃ nappamajjasi tattheva vattesi. <b>dhammaṃ pamajjā</b>ti dhammaṃ pamussitvā agativasena gantvā. evaṃ so tassa thutiṃ katvā <b>“dhammaṃ carā”</b>ti dhammacariyāya niyyojento uttaripi dasa ovādagāthā abhāsi. tāsamattho heṭṭhā <b>tesakuṇajātake</b> (jā. 2.17.1 ādayo) vaṇṇitova.</p>
	<p class="paratype03">evaṃ abhipārakasenāpatinā rañño dhamme desite rājā ummādantiyā paṭibaddhacittaṃ vinodesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhāsi. tadā sunandasārathi ānando ahosi, abhipārako sāriputto, ummādantī uppalavaṇṇā, sesaparisā buddhaparisā, sivirājā ahameva ahosinti. </p>
	<p class="paratype06">ummādantījātakavaṇṇanā dutiyā. </p> 
</body>
</html>