<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [450] 12. bilārakosiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[450] 12. bilārakosiyajātakavaṇṇanā</h4>
	<p class="paratype03"><b>apacantāpī</b>ti idaṃ satthā jetavane viharanto ekaṃ dānavittaṃ bhikkhuṃ ārabbha kathesi. so kira bhagavato dhammadesanaṃ sutvā sāsane pabbajitvā pabbajitakālato paṭṭhāya dānavitto ahosi dānajjhāsayo, pattapariyāpannampi piṇḍapātaṃ aññassa adatvā na bhuñji, antamaso pānīyampi labhitvā aññassa adatvā na pivi, evaṃ dānābhirato ahosi. athassa dhammasabhāyaṃ bhikkhū guṇakathaṃ kathesuṃ. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte taṃ bhikkhuṃ pakkosāpetvā “saccaṃ kira tvaṃ bhikkhu dānavitto dānajjhāsayo”ti pucchitvā “saccaṃ, bhante”ti vutte “bhikkhave ayaṃ pubbe assaddho ahosi appasanno, tiṇaggena telabindumpi uddharitvā kassaci na adāsi, atha naṃ ahaṃ dametvā nibbisevanaṃ katvā dānaphalaṃ ñāpesiṃ, tameva dānaninnaṃ cittaṃ bhavantarepi na pajahatī”ti vatvā bhikkhūhi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto seṭṭhikule nibbattitvā vayappatto kuṭumbaṃ saṇṭhapetvā pitu accayena seṭṭhiṭṭhānaṃ patvā ekadivasaṃ dhanavilokanaṃ katvā “dhanaṃ paññāyati, etassa uppādakā na paññāyanti, imaṃ dhanaṃ vissajjetvā mahādānaṃ dātuṃ vaṭṭatī”ti dānasālaṃ kāretvā yāvajīvaṃ mahādānaṃ pavattetvā āyupariyosāne “idaṃ dānavattaṃ mā upacchindī”ti puttassa ovādaṃ datvā tāvatiṃsabhavane sakko hutvā nibbatti. puttopissa tatheva dānaṃ datvā puttaṃ ovaditvā āyupariyosāne cando devaputto hutvā nibbatti, tassa putto sūriyo hutvā nibbatti, tassapi putto mātalisaṅgāhako hutvā nibbatti, tassa putto pañcasikho gandhabbadevaputto hutvā nibbatti. chaṭṭho pana assaddho ahosi thaddhacitto nisneho maccharī, dānasālaṃ viddhaṃsetvā jhāpetvā yācake pothetvā nīharāpesi, kassaci tiṇaggena uddharitvā telabindumpi na deti. tadā sakko devarājā attano pubbakammaṃ oloketvā “pavattati nu kho me dānavaṃso, udāhu no”ti upadhārento “putto me dānaṃ pavattetvā cando hutvā nibbatti, tassa putto sūriyo, tassa putto mātali, tassa putto pañcasikho gandhabbadevaputto hutvā nibbatti, chaṭṭho pana taṃ vaṃsaṃ upacchindī”ti passi.</p>
	<p class="paratype03">athassa etadahosi “imaṃ pāpadhammaṃ dametvā dānaphalaṃ jānāpetvā āgamissāmī”ti. so candasūriyamātalipañcasikhe pakkosāpetvā “sammā, amhākaṃ vaṃse chaṭṭho kulavaṃsaṃ samucchinditvā dānasālaṃ jhāpetvā yācake nīharāpesi, na kassaci kiñci deti, etha naṃ damessāmā”ti tehi saddhiṃ bārāṇasiṃ agamāsi. tasmiṃ khaṇe seṭṭhi rājupaṭṭhānaṃ katvā āgantvā sattame dvārakoṭṭhake antaravīthiṃ olokento caṅkamati. sakko “tumhe mama paviṭṭhakāle pacchato paṭipāṭiyā āgacchathā”ti vatvā gantvā seṭṭhissa santike ṭhatvā “bho mahāseṭṭhi, bhojanaṃ me dehī”ti āha. “brāhmaṇa natthi tava idha bhattaṃ, aññattha gacchā”ti. “bho mahāseṭṭhi, brāhmaṇehi bhatte yācite na dātuṃ na labbhatī”ti. “brāhmaṇa, mama gehe pakkampi pacitabbampi bhattaṃ natthi, aññattha gacchā”ti. “mahāseṭṭhi, ekaṃ te silokaṃ kathessāmi, taṃ suṇāhī”ti. “natthi mayhaṃ tava silokenattho, mā idha tiṭṭhā”ti. sakko tassa kathaṃ asuṇanto viya dve gāthā abhāsi — </p>
	<p class="paratype40">125<b>.</b> </p>
	<p class="paratype21">“apacantāpi dicchanti, santo laddhāna bhojanaṃ. </p>
	<p class="paratype22">kimeva tvaṃ pacamāno, yaṃ na dajjā na taṃ samaṃ. </p>
	<p class="paratype40">126<b>.</b> </p>
	<p class="paratype21">“maccherā ca pamādā ca, evaṃ dānaṃ na dīyati. </p>
	<p class="paratype22">puññaṃ ākaṅkhamānena, deyyaṃ hoti vijānatā”ti.</p>
	<p class="paratype03">tāsaṃ attho — mahāseṭṭhi apacantāpi santo sappurisā bhikkhācariyāya laddhampi bhojanaṃ dātuṃ icchanti, na ekakā paribhuñjanti. kimeva tvaṃ pacamāno yaṃ na dadeyyāsi, na taṃ samaṃ, taṃ tava anurūpaṃ anucchavikaṃ na hoti. dānañhi maccherena ca pamādena cāti dvīhi dosehi na dīyati, puññaṃ ākaṅkhamānena vijānatā paṇḍitamanussena dātabbameva hotīti.</p>
	<p class="paratype03">so tassa vacanaṃ sutvā “tena hi gehaṃ pavisitvā nisīda, thokaṃ lacchasī”ti āha. sakko pavisitvā te siloke sajjhāyanto nisīdi. atha naṃ cando āgantvā bhattaṃ yāci. “natthi te bhattaṃ, gacchā”ti ca vutto “mahāseṭṭhi anto eko brāhmaṇo nisinno, brāhmaṇavācanakaṃ maññe bhavissati, ahampi bhavissāmī”ti vatvā “natthi brāhmaṇavācanakaṃ, nikkhamā”ti vuccamānopi “mahāseṭṭhi iṅgha tāva silokaṃ suṇāhī”ti dve gāthā abhāsi — </p>
	<p class="paratype40">127<b>.</b> </p>
	<p class="paratype21">“yasseva bhīto na dadāti maccharī, tadevādadato bhayaṃ. </p>
	<p class="paratype27">jighacchā ca pipāsā ca, yassa bhāyati maccharī. </p>
	<p class="paratype22">tameva bālaṃ phusati, asmiṃ loke paramhi ca. </p>
	<p class="paratype40">128<b>.</b> </p>
	<p class="paratype21">“tasmā vineyya maccheraṃ, dajjā dānaṃ malābhibhū. </p>
	<p class="paratype22">puññāni paralokasmiṃ, patiṭṭhā honti pāṇinan”ti.</p>
	<p class="paratype03">tattha <b>yassa bhāyatī</b>ti “ahaṃ aññesaṃ datvā sayaṃ jighacchito ca pipāsito ca bhavissāmī”ti yassā jighacchāya pipāsāya bhāyati. <b>tamevā</b>ti taññeva jighacchāpipāsāsaṅkhātaṃ bhayaṃ etaṃ bālaṃ nibbattanibbattaṭṭhāne idhaloke paraloke ca phusati pīḷeti, accantadāliddiyaṃ pāpuṇāti. <b>malābhibhū</b>ti macchariyamalaṃ abhibhavanto.</p>
	<p class="paratype03">tassapi vacanaṃ sutvā “tena hi pavisa, thokaṃ labhissasī”ti āha. sopi pavisitvā sakkassa santike nisīdi. tato thokaṃ vītināmetvā sūriyo āgantvā bhattaṃ yācanto dve gāthā abhāsi — </p>
	<p class="paratype40">129<b>.</b> </p>
	<p class="paratype21">“duddadaṃ dadamānānaṃ, dukkaraṃ kamma kubbataṃ. </p>
	<p class="paratype22">asanto nānukubbanti, sataṃ dhammo durannayo. </p>
	<p class="paratype40">130<b>.</b> </p>
	<p class="paratype21">“tasmā satañca asataṃ, nānā hoti ito gati. </p>
	<p class="paratype22">asanto nirayaṃ yanti, santo saggaparāyaṇā”ti. </p>
	<p class="paratype01">tattha <b>duddada</b>nti dānaṃ nāma duddadaṃ maccheraṃ abhibhavitvā dātabbato, taṃ dadamānānaṃ. <b>dukkara</b>nti tadeva dānakammaṃ dukkaraṃ yuddhasadisaṃ, taṃ kubbataṃ. <b>nānukubbantī</b>ti asappurisā dānaphalaṃ ajānantā tesaṃ gatamaggaṃ nānugacchanti. <b>sataṃ dhammo</b>ti sappurisānaṃ bodhisattānaṃ dhammo aññehi duranugamo. <b>asanto</b>ti macchariyavasena dānaṃ adatvā asappurisā nirayaṃ yanti.</p>
	<p class="paratype03">seṭṭhi gahetabbagahaṇaṃ apassanto “tena hi pavisitvā brāhmaṇānaṃ santike nisīda, thokaṃ lacchasī”ti āha. tato thokaṃ vītināmetvā mātali āgantvā bhattaṃ yācitvā “natthī”ti vacanamattakālameva sattamaṃ gāthamāha — </p>
	<p class="paratype40">131<b>.</b> </p>
	<p class="paratype21">“appasmeke pavecchanti, bahuneke na dicchare. </p>
	<p class="paratype22">appasmā dakkhiṇā dinnā, sahassena samaṃ mitā”ti.</p>
	<p class="paratype03">tattha <b>appasmeke pavecchantī</b>ti mahāseṭṭhi ekacce paṇḍitapurisā appasmimpi deyyadhamme pavecchanti, dadantiyevāti attho. bahunāpi deyyadhammena samannāgatā eke sattā <b>na dicchare</b> na dadanti. <b>dakkhiṇā</b>ti kammañca phalañca saddahitvā dinnadānaṃ. <b>sahassena samaṃ mitā</b>ti evaṃ dinnā kaṭacchubhattamattāpi dakkhiṇā sahassadānena saddhiṃ mitā, mahāphalattā sahassadānasadisāva hotīti attho.</p>
	<p class="paratype03">tampi so “tena hi pavisitvā nisīdā”ti āha. tato thokaṃ vītināmetvā pañcasikho āgantvā bhattaṃ yācitvā “natthi gacchā”ti vutte “ahaṃ na gatapubbo, imasmiṃ gehe brāhmaṇavācanakaṃ bhavissati maññe”ti tassa dhammakathaṃ ārabhanto aṭṭhamaṃ gāthamāha — </p>
	<p class="paratype40">132<b>.</b> </p>
	<p class="paratype21">“dhammaṃ care yopi samuñchakaṃ care, dārañca posaṃ dadamappakasmiṃ. </p>
	<p class="paratype22">sataṃ sahassānaṃ sahassayāginaṃ, kalampi nāgghanti tathāvidhassa te”ti.</p>
	<p class="paratype03">tattha <b>dhamma</b>nti tividhasucaritadhammaṃ. <b>samuñchaka</b>nti gāme vā āmakapakkabhikkhācariyaṃ araññe vā phalāphalaharaṇasaṅkhātaṃ uñchaṃ yo careyya, sopi dhammameva care. <b>dārañca posa</b>nti attano ca puttadāraṃ posentoyeva. <b>dadamappakasmi</b>nti paritte vā deyyadhamme dhammikasamaṇabrāhmaṇānaṃ dadamāno dhammaṃ careti attho. <b>sataṃ sahassānaṃ sahassayāgina</b>nti paraṃ pothetvā viheṭhetvā sahassena yāgaṃ yajantānaṃ sahassayāgīnaṃ issarānaṃ satasahassampi. <b>kalampi nāgghanti tathāvidhassa te</b>ti tesaṃ satasahassasaṅkhātānaṃ sahassayāgīnaṃ yāgā tathāvidhassa dhammena samena deyyadhammaṃ uppādetvā dentassa duggatamanussassa soḷasiṃ kalaṃ na agghantīti.</p>
	<p class="paratype03">seṭṭhi pañcasikhassa kathaṃ sutvā sallakkhesi. atha naṃ anagghakāraṇaṃ pucchanto navamaṃ gāthamāha — </p>
	<p class="paratype40">133<b>.</b> </p>
	<p class="paratype21">“kenesa yañño vipulo mahagghato, samena dinnassa na agghameti. </p>
	<p class="paratype22">kathaṃ sataṃ sahassānaṃ sahassayāginaṃ, kalampi nāgghanti tathāvidhassa te”ti.</p>
	<p class="paratype03">tattha <b>yañño</b>ti dānayāgo satasahassapariccāgavasena vipulo, vipulattāva mahagghato. <b>samena dinnassā</b>ti dhammena dinnassa kena kāraṇena agghaṃ na upeti. <b>kathaṃ sataṃ sahassāna</b>nti brāhmaṇa, kathaṃ sahassayāgīnaṃ purisānaṃ bahūnaṃ sahassānaṃ satasahassasaṅkhātā issarā tathāvidhassa dhammena uppādetvā dāyakassa ekassa duggatamanussassa kalaṃ nāgghantīti.</p>
	<p class="paratype03">athassa kathento pañcasikho osānagāthamāha — </p>
	<p class="paratype40">134<b>.</b> </p>
	<p class="paratype21">“dadanti heke visame niviṭṭhā, chetvā vadhitvā atha socayitvā. </p>
	<p class="paratype27">sā dakkhiṇā assumukhā sadaṇḍā, samena dinnassa na agghameti. </p>
	<p class="paratype22">evaṃ sataṃ sahassānaṃ sahassayāginaṃ, kalampi nāgghanti tathāvidhassa te”ti.</p>
	<p class="paratype03">tattha <b>visame</b>ti visame kāyakammādimhi niviṭṭhā. <b>chetvā</b>ti kilametvā. <b>vadhitvā</b>ti māretvā. <b>socayitvā</b>ti sasoke katvā.</p>
	<p class="paratype03">so pañcasikhassa dhammakathaṃ sutvā “tena hi gaccha, gehaṃ pavisitvā nisīda, thokaṃ lacchasī”ti āha. sopi gantvā tesaṃ santike nisīdi. tato bilārakosiyo seṭṭhi ekaṃ dāsiṃ āmantetvā “etesaṃ brāhmaṇānaṃ palāpavīhīnaṃ nāḷiṃ nāḷiṃ dehī”ti āha. sā vīhī gahetvā brāhmaṇe upasaṅkamitvā “ime ādāya yattha katthaci pacāpetvā bhuñjathā”ti āha. “na amhākaṃ vīhinā attho, na mayaṃ vīhiṃ āmasāmā”ti. “ayya, vīhiṃ kirete nāmasantī”ti? “tena hi tesaṃ taṇḍule dehī”ti. sā taṇḍule ādāya gantvā “brāhmaṇā taṇḍule gaṇhathā”ti āha. “mayaṃ āmakaṃ na paṭiggaṇhāmā”ti. “ayya, āmakaṃ kira na gaṇhantī”ti. “tena hi tesaṃ karoṭiyaṃ vaḍḍhetvā gobhattaṃ dehī”ti. sā tesaṃ karoṭiyaṃ vaḍḍhetvā mahāgoṇānaṃ pakkabhattaṃ āharitvā adāsi. pañcapi janā kabaḷe vaḍḍhetvā mukhe pakkhipitvā gale laggāpetvā akkhīni parivattetvā vissaṭṭhasaññā matā viya nipajjiṃsu. dāsī te disvā “matā bhavissantī”ti bhītā gantvā seṭṭhino ārocesi “ayya, te brāhmaṇā gobhattaṃ gilituṃ asakkontā matā”ti.</p>
	<p class="paratype03">so cintesi “idāni ayaṃ pāpadhammo sukhumālabrāhmaṇānaṃ gobhattaṃ dāpesi, te taṃ gilituṃ asakkontā matāti maṃ garahissantī”ti. tato dāsiṃ āha — “khippaṃ gantvā etesaṃ karoṭikesu bhattaṃ haritvā nānaggarasaṃ sālibhattaṃ vaḍḍhehī”ti. sā tathā akāsi. seṭṭhi antarapīthiṃ paṭipannamanusse pakkosāpetvā “ahaṃ mama bhuñjananiyāmena etesaṃ brāhmaṇānaṃ bhattaṃ dāpesiṃ, ete lobhena mahante piṇḍe katvā bhuñjamānā gale laggāpetvā matā, mama niddosabhāvaṃ jānāthā”ti vatvā parisaṃ sannipātesi. mahājane sannipatite brāhmaṇā uṭṭhāya mahājanaṃ oloketvā “passathimassa seṭṭhissa musāvāditaṃ, ‘amhākaṃ attano bhuñjanabhattaṃ dāpesin’ti vadati, paṭhamaṃ gobhattaṃ amhākaṃ datvā amhesu matesu viya nipannesu imaṃ bhattaṃ vaḍḍhāpesī”ti vatvā attano mukhehi gahitabhattaṃ bhūmiyaṃ pātetvā dassesuṃ. mahājano seṭṭhiṃ garahi “andhabāla, attano kulavaṃsaṃ nāsesi, dānasālaṃ jhāpesi, yācake gīvāyaṃ gahetvā nīharāpesi, idāni imesaṃ sukhumālabrāhmaṇānaṃ bhattaṃ dento gobhattaṃ dāpesi, paralokaṃ gacchanto tava ghare vibhavaṃ gīvāyaṃ bandhitvā gamissasi maññe”ti.</p>
	<p class="paratype03">tasmiṃ khaṇe sakko mahājanaṃ pucchi “jānātha, tumhe imasmiṃ gehe dhanaṃ kassa santakan”ti? “na jānāmā”ti. “imasmiṃ nagare asukakāle bārāṇasiyaṃ mahāseṭṭhi nāma dānasālaṃ kāretvā mahādānaṃ pavattayī”ti sutapubbaṃ tumhehīti. “āma suṇāmā”ti. “ahaṃ so seṭṭhi, dānaṃ datvā sakko devarājā hutvā puttopi me taṃ vaṃsaṃ avināsetvā dānaṃ datvā cando devaputto hutvā nibbatto, tassa putto sūriyo, tassa putto mātali, tassa putto pañcasikho gandhabbadevaputto hutvā nibbatto. tesu ayaṃ cando, ayaṃ sūriyo, ayaṃ mātalisaṅgāhako, ayaṃ imassa pāpadhammassa pitā pañcasikho gandhabbadevaputto, evaṃ bahuguṇaṃ etaṃ dānaṃ nāma, kattabbameva kusalaṃ paṇḍitehī”ti kathentā mahājanassa kaṅkhacchedanatthaṃ ākāse uppatitvā mahantenānubhāvena mahantena parivārena jalamānasarīrā aṭṭhaṃsu, sakalanagaraṃ pajjalantaṃ viya ahosi. sakko mahājanaṃ āmantetvā “mayaṃ attano dibbasampattiṃ pahāya āgacchantā imaṃ kulavaṃsanāsakaraṃ pāpadhammabilārakosiyaṃ nissāya āgatā, ayaṃ pāpadhammo attano kulavaṃsaṃ nāsetvā dānasālaṃ jhāpetvā yācake gīvāyaṃ gahetvā nīharāpetvā amhākaṃ vaṃsaṃ samucchindi, ‘ayaṃ adānasīlo hutvā niraye nibbatteyyā’ti imassa anukampāya āgatāmhā”ti vatvā dānaguṇaṃ pakāsento mahājanassa dhammaṃ desesi. bilārakosiyo sirasmiṃ añjaliṃ patiṭṭhapetvā “deva, ahaṃ ito paṭṭhāya porāṇakulavaṃsaṃ anāsāpetvā dānaṃ pavattessāmi, ajja ādiṃ katvā antamaso udakadantaponaṃ upādāya attano laddhāhāraṃ parassa adatvā na khādissāmī”ti sakkassa paṭiññaṃ adāsi. sakko taṃ dametvā nibbisevanaṃ katvā pañcasu sīlesu patiṭṭhapetvā cattāro devaputte ādāya sakaṭṭhānameva gato. sopi seṭṭhi yāvajīvaṃ dānaṃ datvā tāvatiṃsabhavane nibbatti.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, ayaṃ bhikkhu pubbe assaddho ahosi kassaci kiñci adātā, ahaṃ pana naṃ dametvā dānaphalaṃ jānāpesiṃ, tameva cittaṃ bhavantaragatampi na jahātī”ti vatvā jātakaṃ samodhānesi — “tadā seṭṭhi ayaṃ dānapatiko bhikkhu ahosi, cando sāriputto, sūriyo moggallāno, mātali kassapo, pañcasikho ānando, sakko pana ahameva ahosin”ti. </p>
	<p class="paratype06">bilārakosiyajātakavaṇṇanā dvādasamā. </p> 
</body>
</html>