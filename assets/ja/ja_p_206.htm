<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [200] 10. sādhusīlajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>5. ruhakavaggo</h4>
	<h5>[200] 10. sādhusīlajātakavaṇṇanā</h5>
	<p class="paratype03"><b>sarīradabya</b>nti idaṃ satthā jetavane viharanto aññataraṃ brāhmaṇaṃ ārabbha kathesi. tassa kira catasso dhītaro ahesuṃ. tā cattāro janā patthenti, tesu eko abhirūpo sarīrasampanno, eko vayappatto mahallako, eko jātisampanno, eko sīlavā. brāhmaṇo cintesi — “dhītaro nivesentena patiṭṭhāpentena kassa nu kho dātabbā, kiṃ rūpasampannassa, udāhu vayappattassa, jātisampannasīlavantānaṃ aññatarassā”ti. so cintentopi ajānitvā “imaṃ kāraṇaṃ sammāsambuddho jānissati, taṃ pucchitvā etesaṃ antare anucchavikassa dassāmī”ti gandhamālādīni gāhāpetvā vihāraṃ gantvā satthāraṃ vanditvā ekamantaṃ nisinno ādito paṭṭhāya tamatthaṃ ārocetvā “bhante, imesu catūsu janesu kassa dātuṃ vaṭṭatī”ti pucchi. satthā “pubbepi paṇḍitā etaṃ pañhaṃ kathayiṃsu, bhavasaṅkhepagatattā pana sallakkhetuṃ na sakkosī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto takkasilāyaṃ sippaṃ uggaṇhitvā āgantvā bārāṇasiyaṃ disāpāmokkho ācariyo ahosi. athekassa brāhmaṇassa catasso dhītaro ahesuṃ, tā evameva cattāro janā patthayiṃsu. brāhmaṇo “kassa nu kho dātabbā”ti ajānanto “ācariyaṃ pucchitvā dātabbayuttakassa dassāmī”ti tassa santikaṃ gantvā tamatthaṃ pucchanto paṭhamaṃ gāthamāha — </p>
	<p class="paratype40">99<b>.</b> </p>
	<p class="paratype21">“sarīradabyaṃ vuḍḍhabyaṃ, sojaccaṃ sādhusīliyaṃ. </p>
	<p class="paratype22">brāhmaṇaṃ teva pucchāma, kannu tesaṃ vanimhase”ti.</p>
	<p class="paratype03">tattha <b>“sarīradabya”</b>ntiādīhi tesaṃ catunnaṃ vijjamāne guṇe pakāseti. ayañhettha adhippāyo — dhītaro me cattāro janā patthenti, tesu ekassa sarīradabyamatthi, sarīrasampadā abhirūpabhāvo saṃvijjati. ekassa vuḍḍhabyaṃ vuḍḍhibhāvo mahallakatā atthi. ekassa sojaccaṃ sujātitā jātisampadā atthi. “sujaccan”tipi pāṭho. ekassa sādhusīliyaṃ sundarasīlabhāvo sīlasampadā atthi. <b>brāhmaṇaṃ teva pucchāmā</b>ti tesu asukassa nāmetā dātabbāti ajānantā mayaṃ bhavantaṃ brāhmaṇaññeva pucchāma. <b>kannu tesaṃ vanimhase</b>ti tesaṃ catunnaṃ janānaṃ kaṃ vanimhase, kaṃ icchāma, kassa tā kumārikā dadāmāti pucchati.</p>
	<p class="paratype03">taṃ sutvā ācariyo “rūpasampadādīsu vijjamānāsupi vipannasīlo gārayho, tasmā taṃ nappamāṇaṃ, amhākaṃ sīlavantabhāvo ruccatī”ti imamatthaṃ pakāsento dutiyaṃ gāthamāha — </p>
	<p class="paratype40">100<b>.</b> </p>
	<p class="paratype21">“attho atthi sarīrasmiṃ, vuḍḍhabyassa namo kare. </p>
	<p class="paratype22">attho atthi sujātasmiṃ, sīlaṃ asmāka ruccatī”ti.</p>
	<p class="paratype03">tattha <b>attho atthi sarīrasmi</b>nti rūpasampanne sarīrepi attho viseso vuddhi atthiyeva, “natthī”ti na vadāmi. <b>vuḍḍhabyassa namo kare</b>ti vuḍḍhabhāvassa pana namakkārameva karomi. vuḍḍhabhāvo hi vandanamānanaṃ labhati. <b>attho atthi sujātasmi</b>nti sujātepi purise vuḍḍhi atthi, jātisampattipi icchitabbāyeva. <b>sīlaṃ asmāka ruccatī</b>ti amhākaṃ pana sīlameva ruccati. sīlavā hi ācārasampanno sarīradabyavirahitopi pujjo pāsaṃsoti. brāhmaṇo tassa vacanaṃ sutvā sīlavantasseva dhītaro adāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — saccapariyosāne brāhmaṇo sotāpattiphale patiṭṭhahi. “tadā brāhmaṇo ayameva brāhmaṇo ahosi, disāpāmokkho ācariyo pana ahameva ahosin”ti. </p>
	<p class="paratype06">sādhusīlajātakavaṇṇanā dasamā. </p>
	<p class="paratype06">ruhakavaggo pañcamo.</p>
	<p class="paratype03">tassuddānaṃ — </p>
	<p class="paratype21">ruhakaṃ sirikāḷakaṃ, padumaṃ maṇicorakaṃ. </p>
	<p class="paratype27">pabbatūpattharavalāhaṃ, mittāmittañca rādhañca. </p>
	<p class="paratype22">gahapati sādhusīlaṃ.</p>
	<p class="paratype03"></p> 
</body>
</html>