<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [15] 5. kharādiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>2. sīlavaggo</h4>
	<h5>[15] 5. kharādiyajātakavaṇṇanā</h5>
	<p class="paratype03"><b>aṭṭhakkhuraṃ</b> <b>kharādiye</b>ti idaṃ satthā jetavane viharanto aññataraṃ dubbacabhikkhuṃ ārabbha kathesi. so kira bhikkhu dubbaco ovādaṃ na gaṇhāti. atha naṃ satthā pucchi “saccaṃ kira tvaṃ bhikkhu dubbaco ovādaṃ na gaṇhāsī”ti? “saccaṃ bhagavā”ti. satthā “pubbepi tvaṃ dubbacatāya paṇḍitānaṃ ovādaṃ aggahetvā pāsena baddho jīvitakkhayaṃ patto”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto migo hutvā migagaṇaparivuto araññe vasati. athassa bhaginimigī puttakaṃ dassetvā “bhātika, ayaṃ te bhāgineyyo, etaṃ migamāyaṃ uggaṇhāpehī”ti paṭicchāpesi. so taṃ bhāgineyyaṃ “asukavelāya nāma āgantvā uggaṇhāhī”ti āha. so vuttavelāya nāgacchati. yathā ca ekadivasaṃ, evaṃ satta divase sattovāde atikkanto so migamāyaṃ anuggaṇhitvāva vicaranto pāse bajjhi. mātāpissa bhātaraṃ upasaṅkamitvā “kiṃ te, bhātika, bhāgineyyo migamāyaṃ uggaṇhāpito”ti pucchi. bodhisatto ca “tassa anovādakassa mā cintayi, na te puttena migamāyā uggahitā”ti vatvā idānipi taṃ anovaditukāmova hutvā imaṃ gāthamāha — </p>
	<p class="paratype40">15<b>.</b> </p>
	<p class="paratype21">“aṭṭhakkhuraṃ kharādiye, migaṃ vaṅkātivaṅkinaṃ. </p>
	<p class="paratype22">sattahi kālātikkantaṃ, na naṃ ovaditussahe”ti.</p>
	<p class="paratype03">tattha <b>aṭṭhakkhura</b>nti ekekasmiṃ pāde dvinnaṃ dvinnaṃ vasena aṭṭhakkhuraṃ. <b>kharādiye</b>ti taṃ nāmena ālapati. <b>miga</b>nti sabbasaṅgāhikavacanaṃ. <b>vaṅkātivaṅkina</b>nti mūle vaṅkāni, agge ativaṅkānīti vaṅkātivaṅkāni, tādisāni siṅgāni assa atthīti vaṅkātivaṅkī, taṃ vaṅkātivaṅkinaṃ. <b>sattahi kālātikkanta</b>nti sattahi ovādakālehi ovādaṃ atikkantaṃ. <b>na naṃ ovaditussahe</b>ti etaṃ dubbacamigaṃ ahaṃ ovadituṃ na ussahāmi, etassa me ovādatthāya cittampi na uppajjatīti dasseti. atha naṃ dubbacamigaṃ pāse baddhaṃ luddo māretvā maṃsaṃ ādāya pakkāmi.</p>
	<p class="paratype03">satthāpi “na tvaṃ bhikkhu idāneva dubbaco, pubbepi dubbacoyevā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi. “tadā bhāgineyyo migo dubbacabhikkhu ahosi, bhaginī uppalavaṇṇā, ovādamigo pana ahameva ahosin”ti. </p>
	<p class="paratype06">kharādiyajātakavaṇṇanā pañcamā. </p> 
</body>
</html>