<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [79] 9. kharassarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>8. varuṇavaggo</h4>
	<h5>[79] 9. kharassarajātakavaṇṇanā</h5>
	<p class="paratype03"><b>yato viluttā ca hatā ca gāvo</b>ti idaṃ satthā jetavane viharanto aññataraṃ amaccaṃ ārabbha kathesi. kosalarañño kira eko amacco rājānaṃ ārādhetvā paccantagāme rājabaliṃ labhitvā corehi saddhiṃ ekato hutvā “ahaṃ manusse ādāya araññaṃ pavisissāmi, tumhe gāmaṃ vilumpitvā upaḍḍhaṃ mayhaṃ dadeyyāthā”ti vatvā pageva manusse sannipātetvā araññaṃ gantvā coresu āgantvā gāviyo ghātetvā maṃsaṃ khāditvā gāmaṃ vilumpitvā gatesu sāyanhasamaye mahājanaparivuto āgacchati. tassa na cirasseva taṃ kammaṃ pākaṭaṃ jātaṃ. manussā rañño ārocesuṃ. rājā taṃ pakkosāpetvā dosaṃ patiṭṭhāpetvā suniggahitaṃ niggahetvā aññaṃ gāmabhojakaṃ pesetvā jetavanaṃ gantvā bhagavato etamatthaṃ ārocesi. bhagavā “na, mahārāja, idāneva esa evaṃsīlo, pubbepi evaṃsīloyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente ekassa amaccassa paccantagāmaṃ adāsi. sabbaṃ purimasadisameva. tadā pana bodhisatto vaṇijjāya paccante vicaranto tasmiṃ gāmake nivāsaṃ kappesi. so tasmiṃ gāmabhojake sāyanhasamaye mahājanaparivārena bheriyā vajjamānāya āgacchante “ayaṃ duṭṭhagāmabhojako corehi saddhiṃ ekato hutvā gāmaṃ vilumpāpetvā coresu palāyitvā aṭaviṃ paviṭṭhesu idāni upasantūpasanto viya bheriyā vajjamānāya āgacchatī”ti vatvā imaṃ gāthamāha — </p>
	<p class="paratype40">79<b>.</b> </p>
	<p class="paratype21">“yato viluttā ca hatā ca gāvo, daḍḍhāni gehāni jano ca nīto. </p>
	<p class="paratype22">athāgamā puttahatāya putto, kharassaraṃ ḍiṇḍimaṃ vādayanto”ti.</p>
	<p class="paratype03">tattha <b>yato</b>ti yadā. <b>viluttā ca hatā cā</b>ti vilumpitvā bandhitvā ca nītā, maṃsaṃ khādanatthāya ca hatā. <b>gāvo</b>ti gorūpāni. <b>daḍḍhānī</b>ti aggiṃ datvā jhāpitāni. <b>jano ca nīto</b>ti karamaraggāhaṃ gahetvā nīto. <b>puttahatāya putto</b>ti hataputtāya putto, nillajjoti attho. chinnahirottappassa hi mātā nāma natthi, iti so tassā jīvantopi hataputtaṭṭhāne tiṭṭhatīti hataputtāya putto nāma hoti. <b>kharassara</b>nti thaddhasaddaṃ. <b>ḍiṇḍima</b>nti paṭahabheriṃ.</p>
	<p class="paratype03">evaṃ bodhisatto imāya gāthāya taṃ paribhāsi. na cireneva ca tassa taṃ kammaṃ pākaṭaṃ jātaṃ, athassa rājā dosānurūpaṃ niggahaṃ akāsi.</p>
	<p class="paratype03">satthā “na, mahārāja, idānevesa evaṃsīlo, pubbepi evaṃsīloyevā”ti vatvā imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā amacco idāni amaccoyeva, gāthāya udāhārakapaṇḍitamanusso pana ahameva ahosin”ti. </p>
	<p class="paratype06">kharassarajātakavaṇṇanā navamā. </p> 
</body>
</html>