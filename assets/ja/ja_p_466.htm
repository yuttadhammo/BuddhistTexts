<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [460] 6. yudhañcayajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>11. ekādasakanipāto</h3>
	<h4>[460] 6. yudhañcayajātakavaṇṇanā</h4>
	<p class="paratype03"><b>mittāmaccaparibyūḷha</b>nti idaṃ satthā jetavane viharanto mahābhinikkhamanaṃ ārabbha kathesi. ekadivasañhi dhammasabhāyaṃ sannipatitā bhikkhū “āvuso, sace dasabalo agāraṃ ajjhāvasissa, sakalacakkavāḷagabbhe cakkavattirājā abhavissa sattaratanasamannāgato caturiddhīhi samiddho parosahassaputtaparivāro, so evarūpaṃ sirivibhavaṃ pahāya kāmesu dosaṃ disvā aḍḍharattasamaye channasahāyova kaṇṭakamāruyha nikkhamitvā anomanadītīre pabbajitvā chabbassāni dukkarakārikaṃ katvā sammāsambodhiṃ patto”ti satthu guṇakathaṃ kathayiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, tathāgato idāneva mahābhinikkhamanaṃ nikkhanto, pubbepi dvādasayojanike bārāṇasinagare rajjaṃ pahāya nikkhantoyevā”ti vatvā atītaṃ āhari.</p>
	<p class="paratype03">atīte rammanagare sabbadatto nāma rājā ahosi. ayañhi bārāṇasī <b>udayajātake</b> (jā. 1.11.37 ādayo) <b>surundhananagaraṃ</b> nāma jātā, <b>cūḷasutasomajātake</b> (jā. 2.17.195 ādayo) <b>sudassanaṃ</b> nāma, <b>soṇanandajātake</b> (jā. 2.20.92 ādayo) <b>brahmavaḍḍhanaṃ</b> nāma, <b>khaṇḍahālajātake</b> (jā. 2.22.982 ādayo) <b>pupphavatī</b> nāma, <b>saṅkhabrāhmaṇajātake</b> (jā. 1.10.39 ādayo) <b>moḷinī</b> nāma, imasmiṃ pana yudhañcayajātake <b>rammanagaraṃ</b> nāma ahosi. evamassā kadāci nāmaṃ parivattati. tattha sabbadattarañño puttasahassaṃ ahosi. yudhañcayassa nāma jeṭṭhaputtassa uparajjaṃ adāsi. so divase divase mahādānaṃ pavattesi. evaṃ gacchante kāle bodhisatto ekadivasaṃ pātova rathavaramāruyha mahantena sirivibhavena uyyānakīḷaṃ gacchanto rukkhaggatiṇaggasākhaggamakkaṭakasuttajālādīsu muttājālākārena laggitaussavabindūni disvā “samma sārathi, kiṃ nāmetan”ti pucchitvā “ete deva, himasamaye patanakaussavabindūni nāmā”ti sutvā divasabhāgaṃ uyyāne kīḷitvā sāyanhakāle paccāgacchanto te adisvāva “samma sārathi, kahaṃ nu kho ete ussavabindū, na te idāni passāmī”ti pucchi. “deva, te sūriye uggacchante sabbeva bhijjitvā pathaviyaṃ patantī”ti sutvā saṃvegappatto hutvā “imesaṃ sattānaṃ jīvitasaṅkhārāpi tiṇagge ussavabindusadisāva, mayā byādhijarāmaraṇehi apīḷiteyeva mātāpitaro āpucchitvā pabbajituṃ vaṭṭatī”ti ussavabindumeva ārammaṇaṃ katvā āditte viya tayo bhave passanto attano gehaṃ agantvā alaṅkatapaṭiyattāya vinicchayasālāya nisinnassa pitu santikaṃyeva gantvā pitaraṃ vanditvā ekamantaṃ ṭhito pabbajjaṃ yācanto paṭhamaṃ gāthamāha — </p>
	<p class="paratype40">73<b>.</b> </p>
	<p class="paratype21">“mittāmaccaparibyūḷhaṃ, ahaṃ vande rathesabhaṃ. </p>
	<p class="paratype22">pabbajissāmahaṃ rāja, taṃ devo anumaññatū”ti.</p>
	<p class="paratype03">tattha <b>paribyūḷha</b>nti parivāritaṃ. <b>taṃ devo</b>ti taṃ mama pabbajjaṃ devo anujānātūti attho.</p>
	<p class="paratype03">atha naṃ rājā nivārento dutiyaṃ gāthamāha — </p>
	<p class="paratype40">74<b>.</b> </p>
	<p class="paratype21">“sace te ūnaṃ kāmehi, ahaṃ paripūrayāmi te. </p>
	<p class="paratype22">yo taṃ hiṃ sati vāremi, mā pabbaja yudhañcayā”ti.</p>
	<p class="paratype03">taṃ sutvā kumāro tatiyaṃ gāthamāha — </p>
	<p class="paratype40">75<b>.</b> </p>
	<p class="paratype21">“na matthi ūnaṃ kāmehi, hiṃsitā me na vijjati. </p>
	<p class="paratype22">dīpañca kātumicchāmi, yaṃ jarā nābhikīratī”ti.</p>
	<p class="paratype03">tattha <b>dīpañcā</b>ti tāta neva mayhaṃ kāmehi ūnaṃ atthi, na maṃ hiṃsanto koci vijjati, ahaṃ pana paralokagamanāya attano patiṭṭhaṃ kātumicchāmi. kīdisaṃ? <b>yaṃ jarā nābhikīrati</b> na viddhaṃseti, tamahaṃ kātumicchāmi, amatamahānibbānaṃ gavesissāmi, na me kāmehi attho, anujānātha maṃ, mahārājāti vadati.</p>
	<p class="paratype03">iti punappunaṃ kumāro pabbajjaṃ yāci, rājā “mā pabbajā”ti vāreti. tamatthamāvikaronto satthā upaḍḍhaṃ gāthamāha — </p>
	<p class="paratype40">76<b>.</b> </p>
	<p class="paratype21">“putto vā pitaraṃ yāce, pitā vā puttamorasan”ti.</p>
	<p class="paratype03">tattha <b>vā</b>-kāro sampiṇḍanattho. idaṃ vuttaṃ hoti — “evaṃ, bhikkhave, putto ca pitaraṃ yācati, pitā ca orasaṃ puttaṃ yācatī”ti.</p>
	<p class="paratype03">sesaṃ upaḍḍhagāthaṃ rājā āha — </p>
	<p class="paratype22">“negamo taṃ yāce tāta, mā pabbaja yudhañcayā”ti.</p>
	<p class="paratype03">tassattho — ayaṃ te tāta nigamavāsimahājano yācati, nagarajanopi mā tvaṃ pabbajāti.</p>
	<p class="paratype03">kumāro punapi pañcamaṃ gāthamāha — </p>
	<p class="paratype40">77<b>.</b> </p>
	<p class="paratype21">“mā maṃ deva nivārehi, pabbajantaṃ rathesabha. </p>
	<p class="paratype22">māhaṃ kāmehi sammatto, jarāya vasamanvagū”ti.</p>
	<p class="paratype03">tattha <b>vasamanvagū</b>ti mā ahaṃ kāmehi sammatto pamatto jarāya vasagāmī nāma homi, vaṭṭadukkhaṃ pana khepetvā yathā ca sabbaññutaññāṇappaṭivijjhanako homi,. tathā maṃ olokehīti adhippāyo.</p>
	<p class="paratype03">evaṃ vutte rājā appaṭibhāṇo ahosi. mātā panassa “putto te, devi, pitaraṃ pabbajjaṃ anujānāpetī”ti sutvā “kiṃ tumhe kathethā”ti nirassāsena mukhena suvaṇṇasivikāya nisīditvā sīghaṃ vinicchayaṭṭhānaṃ gantvā yācamānā chaṭṭhaṃ gāthamāha — </p>
	<p class="paratype40">78<b>.</b> </p>
	<p class="paratype21">“ahaṃ taṃ tāta yācāmi, ahaṃ putta nivāraye. </p>
	<p class="paratype22">ciraṃ taṃ daṭṭhumicchāmi, mā pabbaja yudhañcayā”ti.</p>
	<p class="paratype03">taṃ sutvā kumāro sattamaṃ gāthamāha — </p>
	<p class="paratype40">79<b>.</b> </p>
	<p class="paratype21">“ussāvova tiṇaggamhi, sūriyuggamanaṃ pati. </p>
	<p class="paratype22">evamāyu manussānaṃ, mā maṃ amma nivārayā”ti.</p>
	<p class="paratype03">tassattho — amma, yathā tiṇagge ussavabindu sūriyassa uggamanaṃ patiṭṭhātuṃ na sakkoti, pathaviyaṃ patati, evaṃ imesaṃ sattānaṃ jīvitaṃ parittaṃ tāvakālikaṃ aciraṭṭhitikaṃ, evarūpe lokasannivāse kathaṃ tvaṃ ciraṃ maṃ passasi, mā maṃ nivārehīti.</p>
	<p class="paratype03">evaṃ vuttepi sā punappunaṃ yāciyeva. tato mahāsatto pitaraṃ āmantetvā aṭṭhamaṃ gāthamāha — </p>
	<p class="paratype40">80<b>.</b> </p>
	<p class="paratype21">“taramāno imaṃ yānaṃ, āropetu rathesabha. </p>
	<p class="paratype22">mā me mātā tarantassa, antarāyakarā ahū”ti.</p>
	<p class="paratype03">tassattho — tāta rathesabha, imaṃ mama mātaraṃ taramāno puriso suvaṇṇasivikāyānaṃ āropetu, mā me jātijarābyādhimaraṇakantāraṃ tarantassa atikkamantassa mātā antarāyakarā ahūti.</p>
	<p class="paratype03">rājā puttassa vacanaṃ sutvā “gaccha, bhadde, tava sivikāya nisīditvā rativaḍḍhanapāsādaṃ abhiruhā”ti āha. sā tassa vacanaṃ sutvā ṭhātuṃ asakkontī nārīgaṇaparivutā gantvā pāsādaṃ abhiruhitvā “kā nu kho puttassa pavattī”ti vinicchayaṭṭhānaṃ olokentī aṭṭhāsi. bodhisatto mātu gatakāle puna pitaraṃ yāci. rājā paṭibāhituṃ asakkonto “tena hi tāta, tava manaṃ matthakaṃ pāpehi, pabbajāhī”ti anujāni. rañño anuññātakāle bodhisattassa kaniṭṭho yudhiṭṭhilakumāro nāma pitaraṃ vanditvā “tāta, mayhaṃ pabbajjaṃ anujānāthā”ti anujānāpesi. ubhopi bhātaro pitaraṃ vanditvā kāme pahāya mahājanaparivutā vinicchayato nikkhamiṃsu. devīpi mahāsattaṃ oloketvā “mama putte pabbajite rammanagaraṃ tucchaṃ bhavissatī”ti paridevamānā gāthādvayamāha — </p>
	<p class="paratype40">81<b>.</b> </p>
	<p class="paratype21">“abhidhāvatha bhaddante, suññaṃ hessati rammakaṃ. </p>
	<p class="paratype22">yudhañcayo anuññāto, sabbadattena rājinā. </p>
	<p class="paratype40">82<b>.</b> </p>
	<p class="paratype21">“yohu seṭṭho sahassassa, yuvā kañcanasannibho. </p>
	<p class="paratype22">soyaṃ kumāro pabbajito, kāsāyavasano balī”ti.</p>
	<p class="paratype03">tattha <b>abhidhāvathā</b>ti parivāretvā ṭhitā nāriyo sabbā vegena dhāvathāti āṇāpeti. <b>bhaddante</b>ti evaṃ gantvā “bhaddaṃ tava hotū”ti vadatha. <b>rammaka</b>nti rammanagaraṃ sandhāyāha. <b>yohu seṭṭho</b>ti yo rañño putto sahassassa seṭṭho ahosi, so pabbajitoti pabbajjāya gacchantaṃ sandhāyevamāha.</p>
	<p class="paratype03">bodhisattopi na tāva pabbajati. so hi mātāpitaro vanditvā kaniṭṭhaṃ yudhiṭṭhilakumāraṃ gahetvā nagarā nikkhamma mahājanaṃ nivattetvā ubhopi bhātaro himavantaṃ pavisitvā manorame ṭhāne assamapadaṃ karitvā isipabbajjaṃ pabbajitvā jhānābhiññaṃ nibbattetvā vanamūlaphalādīhi yāvajīvaṃ yāpetvā brahmalokaparāyaṇā ahesuṃ. tamatthaṃ osāne abhisambuddhagāthāya dīpeti — </p>
	<p class="paratype40">83<b>.</b> </p>
	<p class="paratype21">“ubho kumārā pabbajitā, yudhañcayo yudhiṭṭhilo. </p>
	<p class="paratype22">pahāya mātāpitaro, saṅgaṃ chetvāna maccuno”ti.</p>
	<p class="paratype03">tattha <b>maccuno</b>ti mārassa. idaṃ vuttaṃ hoti — bhikkhave, yudhañcayo ca yudhiṭṭhilo ca te ubhopi kumārā mātāpitaro pahāya mārassa santakaṃ rāgadosamohasaṅgaṃ chinditvā pabbajitāti.</p>
	<p class="paratype03">satthā imaṃ dhammadesanaṃ āharitvā saccāni pakāsetvā “na bhikkhave, idāneva, pubbepi tathāgato rajjaṃ chaḍḍetvā pabbajitoyevā”ti vatvā jātakaṃ samodhānesi — “tadā mātāpitaro mahārājakulāni ahesuṃ, yudhiṭṭhilakumāro ānando, yudhañcayo pana ahameva ahosin”ti. </p>
	<p class="paratype06">yudhañcayajātakavaṇṇanā chaṭṭhā. </p> 
</body>
</html>