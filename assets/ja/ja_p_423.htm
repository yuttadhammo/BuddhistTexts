<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [417] 1. kaccānijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>8. aṭṭhakanipāto</h3>
	<h4>[417] 1. kaccānijātakavaṇṇanā</h4>
	<p class="paratype03"><b>odātavatthā</b> <b>suci allakesā</b>ti idaṃ satthā jetavane viharanto aññataraṃ mātuposakaṃ upāsakaṃ ārabbha kathesi. so kira sāvatthiyaṃ kuladārako ācārasampanno pitari kālakate mātudevato hutvā mukhadhovanadantakaṭṭhadānanhāpanapādadhovanādiveyyāvaccakammena ceva yāgubhattādīhi ca mātaraṃ paṭijaggi. atha naṃ mātā “tāta, tava aññānipi gharāvāsakiccāni atthi, ekaṃ samajātikaṃ kulakumārikaṃ gaṇhāhi, sā maṃ posessati, tvampi attano kammaṃ karissasī”ti āha. “amma, ahaṃ attano hitasukhaṃ apaccāsīsamāno tumhe upaṭṭhahāmi, ko añño evaṃ upaṭṭhahissatī”ti? “kulavaḍḍhanakammaṃ nāma tāta, kātuṃ vaṭṭatī”ti. “na mayhaṃ gharāvāsena attho, ahaṃ tumhe upaṭṭhahitvā tumhākaṃ dhūmakāle pabbajissāmī”ti. athassa mātā punappunaṃ yācitvāpi manaṃ alabhamānā tassa chandaṃ aggahetvā samajātikaṃ kulakumārikaṃ ānesi. so mātaraṃ appaṭikkhipitvā tāya saddhiṃ saṃvāsaṃ kappesi. sāpi “mayhaṃ sāmiko mahantena ussāhena mātaraṃ upaṭṭhahati, ahampi naṃ upaṭṭhahissāmi, evamassa piyā bhavissāmī”ti cintetvā taṃ sakkaccaṃ upaṭṭhahi. so “ayaṃ me mātaraṃ sakkaccaṃ upaṭṭhahī”ti tato paṭṭhāya laddhaladdhāni madhurakhādanīyādīni tassāyeva deti. sā aparabhāge cintesi “ayaṃ laddhaladdhāni madhurakhādanīyādīni mayhaññeva deti, addhā mātaraṃ nīharitukāmo bhavissati, nīharaṇūpāyamassā karissāmī”ti evaṃ ayoniso ummujjitvā ekaṃ divasaṃ āha — “sāmi, tayi bahi nikkhamante tava mātā maṃ akkosatī”ti. so tuṇhī ahosi.</p>
	<p class="paratype03">sā cintesi — “imaṃ mahallikaṃ ujjhāpetvā puttassa paṭikūlaṃ kāressāmī”ti. tato paṭṭhāya yāguṃ dadamānā accuṇhaṃ vā atisītalaṃ vā atiloṇaṃ vā aloṇaṃ vā deti. “amma, accuṇhā”ti vā “atiloṇā”ti vā vutte pūretvā sītodakaṃ pakkhipati. puna “atisītalā, aloṇāyevā”ti vutte “idāneva ‘accuṇhā, atiloṇā’ti vatvā puna ‘atisītalā, aloṇā’ti vadasi, kā taṃ tosetuṃ sakkhissatī”ti mahāsaddaṃ karoti. nhānodakampi accuṇhaṃ katvā piṭṭhiyaṃ āsiñcati. “amma, piṭṭhi me dahatī”ti ca vutte puna pūretvā sītodakaṃ pakkhipati. “atisītaṃ, ammā”ti vutte “idāneva ‘accuṇhan’ti vatvā puna ‘atisītan’ti vadati, kā etissā avamānaṃ sahituṃ sakkhissatī”ti paṭivissakānaṃ kathesi. “amma, mañcake me bahū maṅgulā”ti ca vuttā mañcakaṃ nīharitvā tassa upari attano mañcakaṃ pothetvā “pothito me”ti atiharitvā paññapeti. mahāupāsikā diguṇehi maṅgulehi khajjamānā sabbarattiṃ nisinnāva vītināmetvā “amma, sabbarattiṃ maṅgulehi khāditāmhī”ti vadati. itarā “hiyyo te mañcako pothito, kā imissā kiccaṃ nittharituṃ sakkotī”ti paṭivatvā “idāni naṃ puttena ujjhāpessāmī”ti tattha tattha kheḷasiṅghāṇikādīni vippakiritvā “kā imaṃ sakalagehaṃ asuciṃ karotī”ti vutte “mātā te evarūpaṃ karoti, ‘mā karī’ti vuccamānā kalahaṃ karoti, ahaṃ evarūpāya kāḷakaṇṇiyā saddhiṃ ekagehe vasituṃ na sakkomi, etaṃ vā ghare vasāpehi, maṃ vā”ti āha. </p>
	<p class="paratype01">so tassā vacanaṃ sutvā “bhadde, tvaṃ taruṇā yattha katthaci gantvā jīvituṃ sakkā, mātā pana me jarādubbalā, ahamevassā paṭisaraṇaṃ, tvaṃ nikkhamitvā attano kulagehaṃ gacchāhī”ti āha. sā tassa vacanaṃ sutvā bhītā cintesi “na sakkā imaṃ mātu antare bhindituṃ, ekaṃsenassa mātā piyā, sace panāhaṃ kulagharaṃ gamissaṃ, vidhavavāsaṃ vasantī dukkhitā bhavissāmi, purimanayeneva sassuṃ ārādhetvā paṭijaggissāmī”ti . sā tato paṭṭhāya purimasadisameva taṃ paṭijaggi. athekadivasaṃ so uposako dhammassavanatthāya jetavanaṃ gantvā satthāraṃ vanditvā ekamantaṃ nisīdi. “kiṃ, upāsaka, tvaṃ puññakammesu na pamajjasi, mātūpaṭṭhānakammaṃ pūresī”ti ca vutto “āma, bhante, sā pana mama mātā mayhaṃ aruciyāyeva ekaṃ kuladārikaṃ ānesi, sā idañcidañca anācārakammaṃ akāsī”ti sabbaṃ satthu ācikkhitvā “iti bhagavā sā itthī neva maṃ mātu antare bhindituṃ sakkhi, idāni naṃ sakkaccaṃ upaṭṭhahatī”ti āha. satthā tassa kathaṃ sutvā “idāni tāva tvaṃ upāsaka, tassā vacanaṃ na akāsi, pubbe panetissā vacanena tava mātaraṃ nikkaḍḍhitvā maṃ nissāya puna gehaṃ ānetvā paṭijaggī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente aññatarassa kulassa putto pitari kālakate mātudevato hutvā vuttaniyāmeneva mātaraṃ paṭijaggīti sabbaṃ heṭṭhā kathitanayeneva vitthāretabbaṃ . “ahaṃ evarūpāya kāḷakaṇṇiyā saddhiṃ vasituṃ na sakkomi, etaṃ vā ghare vasāpehi, maṃ vā”ti vutte tassā kathaṃ gahetvā “mātuyeva me doso”ti mātaraṃ āha “amma, tvaṃ niccaṃ imasmiṃ ghare kalahaṃ karosi, ito nikkhamitvā aññasmiṃ yathārucite ṭhāne vasāhī”ti. sā “sādhū”ti rodamānā nikkhamitvā ekaṃ samiddhakulaṃ nissāya bhatiṃ katvā dukkhena jīvikaṃ kappesi. sassuyā gharā nikkhantakāle suṇisāya gabbho patiṭṭhahi. sā “tāya kāḷakaṇṇiyā gehe vasamānāya gabbhampi na paṭilabhiṃ, idāni me gabbho laddho”ti patino ca paṭivissakānañca kathentī vicarati.</p>
	<p class="paratype03">aparabhāge puttaṃ vijāyitvā sāmikaṃ āha “tava mātari gehe vasamānāya puttaṃ na labhiṃ, idāni me laddho, imināpi kāraṇena tassā kāḷakaṇṇibhāvaṃ jānāhī”ti. itarā “mama kira nikkaḍḍhitakāle puttaṃ labhī”ti sutvā cintesi “addhā imasmiṃ loke dhammo mato bhavissati, sace hi dhammo mato na bhaveyya, mātaraṃ pothetvā nikkaḍḍhantā puttaṃ na labheyyuṃ, sukhaṃ na jīveyyuṃ, dhammassa matakabhattaṃ dassāmī”ti. sā ekadivasaṃ tilapiṭṭhañca taṇḍulañca pacanathāliñca dabbiñca ādāya āmakasusānaṃ gantvā tīhi manussasīsehi uddhanaṃ katvā aggiṃ jāletvā udakaṃ oruyha sasīsaṃ nhatvā sāṭakaṃ nivāsetvā mukhaṃ vikkhāletvā uddhanaṭṭhānaṃ gantvā kese mocetvā taṇḍule dhovituṃ ārabhi. tadā bodhisatto sakko devarājā ahosi. bodhisattā ca nāma appamattā honti, so tasmiṃ khaṇe lokaṃ olokento taṃ dukkhappattaṃ “dhammo mato”ti saññāya dhammassa matakabhattaṃ dātukāmaṃ disvā “ajja mayhaṃ balaṃ dassessāmī”ti brāhmaṇavesena mahāmaggaṃ paṭipanno viya hutvā taṃ disvā maggā okkamma tassā santike ṭhatvā “amma, susāne āhāraṃ pacantā nāma natthi, tvaṃ iminā idha pakkena tilodanena kiṃ karissasī”ti kathaṃ samuṭṭhāpento paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“odātavatthā suci allakesā, kaccāni kiṃ kumbhimadhissayitvā. </p>
	<p class="paratype22">piṭṭhā tilā dhovasi taṇḍulāni, tilodano hehiti kissahetū”ti.</p>
	<p class="paratype03">tattha <b>kaccānī</b>ti taṃ gottena ālapati. <b>kumbhimadhissayitvā</b>ti pacanathālikaṃ manussasīsuddhanaṃ āropetvā. <b>hehitī</b>ti ayaṃ tilodano kissa hetu bhavissati, kiṃ attanā bhuñjissasi, udāhu aññaṃ kāraṇamatthīti.</p>
	<p class="paratype03">athassa sā ācikkhantī dutiyaṃ gāthamāha — </p>
	<p class="paratype40">2<b>.</b> </p>
	<p class="paratype21">“na kho ayaṃ brāhmaṇa bhojanatthā, tilodano hehiti sādhupakko. </p>
	<p class="paratype22">dhammo mato tassa pahuttamajja, ahaṃ karissāmi susānamajjhe”ti.</p>
	<p class="paratype03">tattha <b>dhammo</b>ti jeṭṭhāpacāyanadhammo ceva tividhasucaritadhammo ca. <b>tassa pahuttamajjā</b>ti tassāhaṃ dhammassa idaṃ matakabhattaṃ karissāmīti attho.</p>
	<p class="paratype03">tato sakko tatiyaṃ gāthamāha — </p>
	<p class="paratype40">3<b>.</b> </p>
	<p class="paratype21">“anuvicca kaccāni karohi kiccaṃ, dhammo mato ko nu taveva saṃsi. </p>
	<p class="paratype22">sahassanetto atulānubhāvo, na miyyatī dhammavaro kadācī”ti.</p>
	<p class="paratype03">tattha <b>anuviccā</b>ti upaparikkhitvā jānitvā. <b>ko nu taveva saṃsī</b>ti ko nu tava evaṃ ācikkhi. <b>sahassanetto</b>ti attānaṃ dhammavaraṃ uttamadhammaṃ katvā dassento evamāha.</p>
	<p class="paratype03">taṃ vacanaṃ sutvā itarā dve gāthā abhāsi — </p>
	<p class="paratype40">4<b>.</b> </p>
	<p class="paratype21">“daḷhappamāṇaṃ mama ettha brahme, dhammo mato natthi mamettha kaṅkhā. </p>
	<p class="paratype22">ye yeva dāni pāpā bhavanti, te teva dāni sukhitā bhavanti. </p>
	<p class="paratype40">5<b>.</b> </p>
	<p class="paratype21">“suṇisā hi mayhaṃ vañjhā ahosi, sā maṃ vadhitvāna vijāyi puttaṃ. </p>
	<p class="paratype22">sā dāni sabbassa kulassa issarā, ahaṃ panamhi apaviddhā ekikā”ti.</p>
	<p class="paratype03">tattha <b>daḷhappamāṇa</b>nti daḷhaṃ thiraṃ nissaṃsayaṃ brāhmaṇa ettha mama pamāṇanti vadati. <b>ye ye</b>ti tassa matabhāve kāraṇaṃ dassentī evamāha. <b>vadhitvānā</b>ti pothetvā nikkaḍḍhitvā. <b>apaviddhā</b>ti chaḍḍitā anāthā hutvā ekikā vasāmi.</p>
	<p class="paratype03">tato sakko chaṭṭhaṃ gāthamāha — </p>
	<p class="paratype40">6<b>.</b> </p>
	<p class="paratype21">“jīvāmi vohaṃ na matohamasmi, taveva atthāya idhāgatosmi. </p>
	<p class="paratype22">yā taṃ vadhitvāna vijāyi puttaṃ, sahāva puttena karomi bhasman”ti.</p>
	<p class="paratype03">tattha <b>vo</b>ti nipātamattaṃ.</p>
	<p class="paratype03">itarā taṃ sutvā “dhī ahaṃ kiṃ kathesiṃ, mama nattu amaraṇakāraṇaṃ karissāmī”ti sattamaṃ gāthamāha — </p>
	<p class="paratype40">7<b>.</b> </p>
	<p class="paratype21">“evañca te ruccati devarāja, mameva atthāya idhāgatosi. </p>
	<p class="paratype22">ahañca putto suṇisā ca nattā, sammodamānā gharamāvasemā”ti.</p>
	<p class="paratype03">athassā sakko aṭṭhamaṃ gāthamāha — </p>
	<p class="paratype40">8<b>.</b> </p>
	<p class="paratype21">“evañca te ruccati kātiyāni, hatāpi santā na jahāsi dhammaṃ. </p>
	<p class="paratype22">tuvañca putto suṇisā ca nattā, sammodamānā gharamāvasethā”ti. </p>
	<p class="paratype01">tattha <b>hatāpi santā</b>ti yadi tvaṃ pothitāpi nikkaḍḍhitāpi samānā tava dārakesu mettadhammaṃ na jahāsi, evaṃ sante yathā tvaṃ icchasi, tathā hotu, ahaṃ te imasmiṃ guṇe pasannoti.</p>
	<p class="paratype03">evañca pana vatvā alaṅkatapaṭiyatto sakko attano ānubhāvena ākāse ṭhatvā “kaccāni tvaṃ mā bhāyi, putto ca te suṇisā ca mamānubhāvena āgantvā antarāmagge taṃ khamāpetvā ādāya gamissanti, appamattā hohī”ti vatvā attano ṭhānameva gato. tepi sakkānubhāvena tassā guṇaṃ anussaritvā “kahaṃ no mātā”ti antogāme manusse pucchitvā “susānābhimukhaṃ gatā”ti sutvā “amma, ammā”ti susānamaggaṃ paṭipajjitvā taṃ disvāva pādesu patitvā “amma, amhākaṃ dosaṃ khamāhī”ti taṃ khamāpesuṃ. sāpi nattāraṃ gaṇhi. iti te sammodamānā gehaṃ gantvā tato paṭṭhāya samaggavāsaṃ vasiṃsu. </p>
	<p class="paratype40">9<b>.</b> </p>
	<p class="paratype21">“sā kātiyānī suṇisāya saddhiṃ, sammodamānā gharamāvasittha. </p>
	<p class="paratype22">putto ca nattā ca upaṭṭhahiṃsu, devānamindena adhiggahītā”ti. — </p>
	<p class="paratype25">ayaṃ abhisambuddhagāthā.</p>
	<p class="paratype03">tattha <b>sā kātiyānī</b>ti bhikkhave, sā kaccānagottā. <b>devānamindena adhiggahītā</b>ti devindena sakkena anuggahitā hutvā tassānubhāvena samaggavāsaṃ vasiṃsūti. </p>
	<p class="paratype01">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so upāsako sotāpattiphale patiṭṭhahi. tadā mātuposako etarahi mātuposako ahosi, bhariyāpissa tadā bhariyāyeva, sakko pana ahameva ahosinti. </p>
	<p class="paratype06">kaccānijātakavaṇṇanā paṭhamā. </p> 
</body>
</html>