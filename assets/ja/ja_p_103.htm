<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [97] 7. nāmasiddhijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>10. littavaggo</h4>
	<h5>[97] 7. nāmasiddhijātakavaṇṇanā</h5>
	<p class="paratype03"><b>jīvakañca</b> <b>mataṃ disvā</b>ti idaṃ satthā jetavane viharanto ekaṃ nāmasiddhikaṃ bhikkhuṃ ārabbha kathesi. eko kira kulaputto nāmena pāpako nāma. so sāsane uraṃ datvā pabbajito bhikkhūhi “ehāvuso, pāpaka, tiṭṭhāvuso, pāpakā”ti vuccamāno cintesi “loke pāpakaṃ nāma lāmakaṃ kāḷakaṇṇibhūtaṃ vuccati, aññaṃ maṅgalapaṭisaṃyuttaṃ nāmaṃ āharāpessāmī”ti. so ācariyupajjhāye upasaṅkamitvā “bhante, mayhaṃ nāmaṃ avamaṅgalaṃ, aññaṃ me nāmaṃ karothā”ti āha. atha naṃ te evamāhaṃsu — “āvuso, nāmaṃ nāma paṇṇattimattaṃ, nāmena kāci atthasiddhi nāma natthi, attano nāmeneva santuṭṭho hohī”ti. so punappunaṃ yāciyeva. tassāyaṃ nāmasiddhikabhāvo bhikkhusaṅghe pākaṭo jāto. athekadivasaṃ dhammasabhāyaṃ sannisinnā bhikkhū kathaṃ samuṭṭhāpesuṃ “āvuso, asuko kira bhikkhu nāmasiddhiko maṅgalaṃ nāmaṃ āharāpetī”ti. atha satthā dhammasabhaṃ āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, so idāneva, pubbepi nāmasiddhikoyevā”ti vatvā atītaṃ āhari.</p>
	<p class="paratype03">atīte takkasilāyaṃ bodhisatto disāpāmokkho ācariyo hutvā pañca māṇavakasatāni mante vācesi. tasseko māṇavo pāpako nāma nāmena. so “ehi, pāpaka, yāhi, pāpakā”ti vuccamāno cintesi “mayhaṃ nāmaṃ avamaṅgalaṃ, aññaṃ nāmaṃ āharāpessāmī”ti. so ācariyaṃ upasaṅkamitvā “ācariya, mayhaṃ nāmaṃ avamaṅgalaṃ, aññaṃ me nāmaṃ karothā”ti āha. atha naṃ ācariyo avoca “gaccha, tāta, janapadacārikaṃ caritvā attano abhirucitaṃ ekaṃ maṅgalanāmaṃ gahetvā ehi, āgatassa te nāmaṃ parivattetvā aññaṃ nāmaṃ karissāmī”ti. so “sādhū”ti pātheyyaṃ gahetvā nikkhanto gāmena gāmaṃ caranto ekaṃ nagaraṃ pāpuṇi. tattha ceko puriso kālakato jīvako nāma nāmena. so taṃ ñātijanena āḷāhanaṃ nīyamānaṃ disvā “kiṃ nāmako esa puriso”ti pucchi. “jīvako nāmeso”ti. “jīvakopi maratī”ti? “jīvakopi marati, ajīvakopi marati, nāmaṃ nāma paṇṇattimattaṃ, tvaṃ bālo maññe”ti. so taṃ kathaṃ sutvā nāme majjhatto hutvā antonagaraṃ pāvisi.</p>
	<p class="paratype03">athekaṃ dāsiṃ bhatiṃ adadamānaṃ sāmikā dvāre nisīdāpetvā rajjuyā paharanti, tassā ca “dhanapālī”ti nāmaṃ hoti. so antaravīthiyā gacchanto taṃ pothiyamānaṃ disvā “kasmā imaṃ pothethā”ti pucchi. “bhatiṃ dātuṃ na sakkotī”ti. “kiṃ panassā nāman”ti? “dhanapālī nāmā”ti. nāmena dhanapālī samānāpi bhatimattaṃ dātuṃ na sakkotīti dhanapāliyopi adhanapāliyopi duggatā honti, nāmaṃ nāma paṇṇattimattaṃ, tvaṃ bālo maññeti. so nāme majjhattataro hutvā nagarā nikkhamma maggaṃ paṭipanno antarāmagge maggamūḷhapurisaṃ disvā “ambho kiṃ karonto vicarasī”ti pucchi. “maggamūḷhomhi, sāmī”ti. “kiṃ pana te nāman”ti? “panthako nāmā”ti. “panthakopi maggamūḷho hotī”ti? “panthakopi apanthakopi maggamūḷho hoti, nāmaṃ nāma paṇṇattimattaṃ tvaṃ pana bālo maññeti”. so nāme atimajjhatto hutvā bodhisattassa santikaṃ gantvā “kiṃ, tāta, nāmaṃ rocetvā āgatosī”ti vutte “ācariya, jīvakāpi nāma maranti ajīvakāpi, dhanapāliyopi duggatā honti adhanapāliyopi, panthakāpi maggamūḷhā honti apanthakāpi, nāmaṃ nāma paṇṇattimattaṃ, nāmena siddhi natthi, kammeneva siddhi. alaṃ mayhaṃ aññena nāmena, tadeva me nāmaṃ hotū”ti āha. bodhisatto tena diṭṭhañca katañca saṃsandetvā imaṃ gāthamāha — </p>
	<p class="paratype40">97<b>.</b> </p>
	<p class="paratype21">“jīvakañca mataṃ disvā, dhanapāliñca duggataṃ. </p>
	<p class="paratype22">panthakañca vane mūḷhaṃ, pāpako punarāgato”ti.</p>
	<p class="paratype03">tattha <b>punarāgato</b>ti imāni tīṇi kāraṇāni disvā puna āgato, ra-kāro sandhivasena vutto.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepesa nāmasiddhikoyevā”ti vatvā jātakaṃ samodhānesi — “tadā nāmasiddhiko idānipi nāmasiddhikoyeva, ācariyaparisā buddhaparisā, ācariyo pana ahameva ahosin”ti. </p>
	<p class="paratype06">nāmasiddhijātakavaṇṇanā sattamā. </p> 
</body>
</html>