<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [235] 5. vacchanakhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[235] 5. vacchanakhajātakavaṇṇanā</h5>
	<p class="paratype03"><b>sukhā</b> <b>gharā vacchanakhā</b>ti idaṃ satthā jetavane viharanto rojamallaṃ ārabbha kathesi. so kirāyasmato ānandassa gihisahāyo. so ekadivasaṃ āgamanatthāya therassa sāsanaṃ pāhesi, thero satthāraṃ āpucchitvā agamāsi. so theraṃ nānaggarasabhojanaṃ bhojetvā ekamantaṃ nisinno therena saddhiṃ paṭisanthāraṃ katvā theraṃ gihibhogehi pañcahi kāmaguṇehi nimantento “bhante ānanda, mama gehe pahūtaṃ saviññāṇakāviññāṇakaratanaṃ, idaṃ majjhe bhinditvā tuyhaṃ dammi, ehi ubho agāraṃ ajjhāvasāmā”ti. thero tassa kāmaguṇesu ādīnavaṃ kathetvā uṭṭhāyāsanā vihāraṃ gantvā “diṭṭho te, ānanda, rojo”ti satthārā pucchito “āma, bhante”ti vatvā “kimassa kathesī”ti vutte “bhante, maṃ rojo gharāvāsena nimantesi, athassāhaṃ gharāvāse ceva kāmaguṇesu ca ādīnavaṃ kathesin”ti. satthā “na kho, ānanda, rojo mallo idāneva pabbajite gharāvāsena nimantesi, pubbepi nimantesiyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto aññatarasmiṃ nigamagāme brāhmaṇakule nibbattitvā vayappatto isipabbajjaṃ pabbajitvā himavantapadese ciraṃ vasitvā loṇambilasevanatthāya bārāṇasiṃ patvā rājuyyāne vasitvā punadivase bārāṇasiṃ pāvisi. athassa bārāṇasiseṭṭhi ācāravihāre pasīditvā gehaṃ netvā bhojetvā uyyāne vasanatthāya paṭiññaṃ gahetvā taṃ paṭijagganto uyyāne vasāpesi. te aññamaññaṃ uppannasinehā ahesuṃ.</p>
	<p class="paratype03">athekadivasaṃ bārāṇasiseṭṭhi bodhisatte pemavissāsavasena evaṃ cintesi — “pabbajjā nāma dukkhā, mama sahāyaṃ vacchanakhaparibbājakaṃ uppabbājetvā sabbaṃ vibhavaṃ majjhe bhinditvā tassa datvā dvepi samaggavāsaṃ vasissāmā”ti. so ekadivasaṃ bhattakiccapariyosāne tena saddhiṃ madhurapaṭisanthāraṃ katvā “bhante vacchanakha, pabbajjā nāma dukkhā, sukho gharāvāso, ehi ubho samaggā kāme paribhuñjantā vasāmā”ti vatvā paṭhamaṃ gāthamāha — </p>
	<p class="paratype40">169<b>.</b> </p>
	<p class="paratype21">“sukhā gharā vacchanakha, sahiraññā sabhojanā. </p>
	<p class="paratype22">yattha bhutvā pivitvā ca, sayeyyātha anussuko”ti.</p>
	<p class="paratype03">tattha <b>sahiraññā</b>ti sattaratanasampannā. <b>sabhojanā</b>ti bahukhādanīyabhojanīyā. <b>yattha bhutvā pivitvā cā</b>ti yesu sahiraññabhojanesu gharesu nānaggarasāni bhojanāni paribhuñjitvā nānāpānāni ca pivitvā. <b>sayeyyātha anussuko</b>ti yesu alaṅkatasirisayanapiṭṭhe anussuko hutvā sayeyyāsi, te gharā nāma ativiya sukhāti.</p>
	<p class="paratype03">athassa taṃ sutvā bodhisatto “mahāseṭṭhi, tvaṃ aññāṇatāya kāmagiddho hutvā gharāvāsassa guṇaṃ, pabbajjāya ca aguṇaṃ kathesi, gharāvāsassa te aguṇaṃ kathessāmi, suṇāhi dānī”ti vatvā dutiyaṃ gāthamāha — </p>
	<p class="paratype40">170<b>.</b> </p>
	<p class="paratype21">“gharā nānīhamānassa, gharā nābhaṇato musā. </p>
	<p class="paratype27">gharā nādinnadaṇḍassa, paresaṃ anikubbato. </p>
	<p class="paratype22">evaṃ chiddaṃ durabhisambhavaṃ, ko gharaṃ paṭipajjatī”ti.</p>
	<p class="paratype03">tattha <b>gharā nānīhamānassā</b>ti niccakālaṃ kasigorakkhādikaraṇena anīhamānassa avāyamantassa gharā nāma natthi, gharāvāso na patiṭṭhātīti attho. <b>gharā nābhaṇato musā</b>ti khettavatthuhiraññasuvaṇṇādīnaṃ atthāya amusābhaṇatopi gharā nāma natthi. <b>gharā nādinnadaṇḍassa, paresaṃ anikubbato</b>ti <b>nādinnadaṇḍassā</b>ti aggahitadaṇḍassa, nikkhittadaṇḍassa paresaṃ anikubbato gharā nāma natthi. yo pana ādinnadaṇḍo hutvā paresaṃ dāsakammakarādīnaṃ tasmiṃ tasmiṃ aparādhe aparādhānurūpaṃ vadhabandhanachedanatāḷanādivasena karoti, tasseva gharāvāso saṇṭhahatīti attho. <b>evaṃ chiddaṃ durabhisambhavaṃ, ko gharaṃ paṭipajjatī</b>ti taṃ dāni evaṃ etesaṃ īhanādīnaṃ akaraṇe sati tāya tāya parihāniyā chiddaṃ karaṇepi sati niccameva kātabbato durabhisambhavaṃ durārādhanīyaṃ, niccaṃ karontassapi vā durabhisambhavameva duppūraṃ gharāvāsaṃ “ahaṃ nipparitasso hutvā ajjhāvasissāmī”ti ko paṭipajjatīti. </p>
	<p class="paratype01">evaṃ mahāsatto gharāvāsassa dosaṃ kathetvā uyyānameva agamāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā bārāṇasiseṭṭhi rojo mallo ahosi, vacchanakhaparibbājako pana ahameva ahosin”ti.</p>
	<p class="paratype03">vacchanakhajātakavaṇṇanā pañcamā. </p> 
</body>
</html>