<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [439] 1. catudvārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[439] 1. catudvārajātakavaṇṇanā</h4>
	<p class="paratype03"><b>catudvāramidaṃ</b> <b>nagara</b>nti idaṃ satthā jetavane viharanto ekaṃ dubbacabhikkhuṃ ārabbha kathesi. paccuppannavatthu navakanipātassa paṭhamajātake vitthāritameva. idha pana satthā taṃ bhikkhuṃ “saccaṃ kira tvaṃ bhikkhu dubbaco”ti pucchitvā “saccaṃ, bhante”ti vutte “pubbepi tvaṃ bhikkhu dubbacatāya paṇḍitānaṃ vacanaṃ akatvā khuracakkaṃ āpādesī”ti vatvā atītaṃ āhari.</p>
	<p class="paratype03">atīte kassapadasabalassa kāle bārāṇasiyaṃ asītikoṭivibhavassa seṭṭhino eko putto mittavindako nāma ahosi. tassa mātāpitaro sotāpannā ahesuṃ, so pana dussīlo assaddho. atha naṃ aparabhāge pitari kālakate mātā kuṭumbaṃ vicārentī āha — “tāta, tayā dullabhaṃ manussattaṃ laddhaṃ, dānaṃ dehi, sīlaṃ rakkhāhi, uposathakammaṃ karohi, dhammaṃ suṇāhī”ti. amma, na mayhaṃ dānādīhi attho, mā maṃ kiñci avacuttha, ahaṃ yathākammaṃ gamissāmīti. evaṃ vadantampi naṃ ekadivasaṃ puṇṇamuposathadivase mātā āha — “tāta, ajja abhilakkhito mahāuposathadivaso, ajja uposathaṃ samādiyitvā vihāraṃ gantvā sabbarattiṃ dhammaṃ sutvā ehi, ahaṃ te sahassaṃ dassāmī”ti. so “sādhū”ti dhanalobhena uposathaṃ samādiyitvā bhuttapātarāso vihāraṃ gantvā divasaṃ vītināmetvā rattiṃ yathā ekampi dhammapadaṃ kaṇṇaṃ na paharati, tathā ekasmiṃ padese nipajjitvā niddaṃ okkamitvā punadivase pātova mukhaṃ dhovitvā gehaṃ gantvā nisīdi.</p>
	<p class="paratype03">mātā panassa “ajja me putto dhammaṃ sutvā pātova dhammakathikattheraṃ ādāya āgamissatī”ti yāguṃ khādanīyaṃ bhojanīyaṃ paṭiyādetvā āsanaṃ paññapetvā tassāgamanaṃ paṭimānentī taṃ ekakaṃ āgataṃ disvā “tāta, dhammakathiko kena na ānīto”ti vatvā “na mayhaṃ dhammakathikena attho”ti vutte “tena hi yāguṃ pivā”ti āha. so “tumhehi mayhaṃ sahassaṃ paṭissutaṃ, taṃ tāva me detha, pacchā pivissāmī”ti āha. “piva, tāta, pacchā dassāmī”ti. “gahetvāva pivissāmī”ti. athassa mātā sahassabhaṇḍikaṃ purato ṭhapesi. so yāguṃ pivitvā sahassabhaṇḍikaṃ gahetvā vohāraṃ karonto na cirasseva vīsasatasahassaṃ uppādesi. athassa etadahosi — “nāvaṃ upaṭṭhapetvā vohāraṃ karissāmī”ti. so nāvaṃ upaṭṭhapetvā “amma, ahaṃ nāvāya vohāraṃ karissāmī”ti āha. atha naṃ mātā “tvaṃ tāta, ekaputtako, imasmiṃ ghare dhanampi bahu, samuddo anekādīnavo, mā gamī”ti nivāresi. so “ahaṃ gamissāmeva, na sakkā maṃ nivāretun”ti vatvā “ahaṃ taṃ, tāta, vāressāmī”ti mātarā hatthe gahito hatthaṃ vissajjāpetvā mātaraṃ paharitvā pātetvā antaraṃ katvā gantvā nāvāya samuddaṃ pakkhandi.</p>
	<p class="paratype03">nāvā sattame divase mittavindakaṃ nissāya samuddapiṭṭhe niccalā aṭṭhāsi. kāḷakaṇṇisalākā kariyamānā mittavindakasseva hatthe tikkhattuṃ pati. athassa uḷumpaṃ datvā “imaṃ ekaṃ nissāya bahū mā nassantū”ti taṃ samuddapiṭṭhe khipiṃsu. tāvadeva nāvā javena mahāsamuddaṃ pakkhandi. sopi uḷumpe nipajjitvā ekaṃ dīpakaṃ pāpuṇi. tattha phalikavimāne catasso vemānikapetiyo addasa. tā sattāhaṃ dukkhaṃ anubhavanti, sattāhaṃ sukhaṃ . so tāhi saddhiṃ sattāhaṃ dibbasampattiṃ anubhavi. atha naṃ tā dukkhānubhavanatthāya gacchamānā “sāmi, mayaṃ sattame divase āgamissāma, yāva mayaṃ āgacchāma, tāva anukkaṇṭhamāno idheva vasā”ti vatvā agamaṃsu. so taṇhāvasiko hutvā tasmiṃyeva phalake nipajjitvā puna samuddapiṭṭhena gacchanto aparaṃ dīpakaṃ patvā tattha rajatavimāne aṭṭha vemānikapetiyo disvā eteneva upāyena aparasmiṃ dīpake maṇivimāne soḷasa, aparasmiṃ dīpake kanakavimāne dvattiṃsa vemānikapetiyo disvā tāhi saddhiṃ dibbasampattiṃ anubhavitvā tāsampi dukkhaṃ anubhavituṃ gatakāle puna samuddapiṭṭhena gacchanto ekaṃ pākāraparikkhittaṃ catudvāraṃ nagaraṃ addasa. ussadanirayo kiresa, bahūnaṃ nerayikasattānaṃ kammakaraṇānubhavanaṭṭhānaṃ mittavindakassa alaṅkatapaṭiyattanagaraṃ viya hutvā upaṭṭhāsi.</p>
	<p class="paratype03">so “imaṃ nagaraṃ pavisitvā rājā bhavissāmī”ti cintetvā khuracakkaṃ ukkhipitvā sīse paccamānaṃ nerayikasattaṃ addasa. athassa taṃ tassa sīse khuracakkaṃ padumaṃ viya hutvā upaṭṭhāsi. ure pañcaṅgikabandhanaṃ uracchadapasādhanaṃ hutvā sīsato galantaṃ lohitaṃ lohitacandanavilepanaṃ viya hutvā paridevanasaddo madhurasaro gītasaddo viya hutvā upaṭṭhāsi. so tassa santikaṃ gantvā “bho purisa, ciraṃ tayā padumaṃ dhāritaṃ, dehi me etan”ti āha. “samma, nayidaṃ padumaṃ, khuracakkaṃ etan”ti. “tvaṃ mayhaṃ adātukāmatāya evaṃ vadasī”ti. nerayikasatto cintesi “mayhaṃ kammaṃ khīṇaṃ bhavissati, imināpi mayā viya mātaraṃ paharitvā āgatena bhavitabbaṃ, dassāmissa khuracakkan”ti. atha naṃ “ehi bho, gaṇha iman”ti vatvā khuracakkaṃ tassa sīse khipi, taṃ tassa matthakaṃ pisamānaṃ bhassi. tasmiṃ khaṇe mittavindako tassa khuracakkabhāvaṃ ñatvā “tava khuracakkaṃ gaṇha, tava khuracakkaṃ gaṇhā”ti vedanāppatto paridevi, itaro antaradhāyi. tadā bodhisatto rukkhadevatā hutvā mahantena parivārena ussadacārikaṃ caramāno taṃ ṭhānaṃ pāpuṇi. mittavindako taṃ oloketvā “sāmi devarāja, idaṃ maṃ cakkaṃ saṇhakaraṇiyaṃ viya tilāni pisamānaṃ otarati, kiṃ nu kho mayā pāpaṃ pakatan”ti pucchanto dve gāthā abhāsi — </p>
	<p class="paratype40">1<b>.</b> </p>
	<p class="paratype21">“catudvāramidaṃ nagaraṃ, āyasaṃ daḷhapākāraṃ. </p>
	<p class="paratype22">oruddhapaṭiruddhosmi, kiṃ pāpaṃ pakataṃ mayā. </p>
	<p class="paratype40">2<b>.</b> </p>
	<p class="paratype21">“sabbe apihitā dvārā, oruddhosmi yathā dijo. </p>
	<p class="paratype22">kimādhikaraṇaṃ yakkha, cakkābhinihato ahan”ti.</p>
	<p class="paratype03">tattha <b>daḷhapākāra</b>nti thirapākāraṃ. “daḷhatoraṇan”tipi pāṭho, thiradvāranti attho. <b>oruddhapaṭiruddhosmī</b>ti anto katvā samantā pākārena ruddho, palāyanaṭṭhānaṃ na paññāyati. <b>kiṃ pāpaṃ pakata</b>nti kiṃ nu kho mayā pāpakammaṃ kataṃ. <b>apihitā</b>ti thakitā. <b>yathā dijo</b>ti pañjare pakkhitto sakuṇo viya. <b>kimādhikaraṇa</b>nti kiṃ kāraṇaṃ. <b>cakkābhinihato</b>ti cakkena abhinihato.</p>
	<p class="paratype03">athassa devarājā kāraṇaṃ kathetuṃ cha gāthā abhāsi — </p>
	<p class="paratype40">3<b>.</b> </p>
	<p class="paratype21">“laddhā satasahassāni, atirekāni vīsati. </p>
	<p class="paratype22">anukampakānaṃ ñātīnaṃ, vacanaṃ samma nākari. </p>
	<p class="paratype40">4<b>.</b> </p>
	<p class="paratype21">“laṅghiṃ samuddaṃ pakkhandi, sāgaraṃ appasiddhikaṃ. </p>
	<p class="paratype22">catubbhi aṭṭhajjhagamā, aṭṭhāhipi ca soḷasa. </p>
	<p class="paratype40">5<b>.</b> </p>
	<p class="paratype21">“soḷasāhi ca bāttiṃsa, aticchaṃ cakkamāsado. </p>
	<p class="paratype22">icchāhatassa posassa, cakkaṃ bhamati matthake. </p>
	<p class="paratype40">6<b>.</b> </p>
	<p class="paratype21">“uparivisālā duppūrā, icchā visaṭagāminī. </p>
	<p class="paratype22">ye ca taṃ anugijjhanti, te honti cakkadhārino. </p>
	<p class="paratype40">7<b>.</b> </p>
	<p class="paratype21">“bahubhaṇḍaṃ avahāya, maggaṃ appaṭivekkhiya. </p>
	<p class="paratype22">yesañcetaṃ asaṅkhātaṃ, te honti cakkadhārino. </p>
	<p class="paratype40">8<b>.</b> </p>
	<p class="paratype21">“kammaṃ samekkhe vipulañca bhogaṃ, icchaṃ na seveyya anatthasaṃhitaṃ. </p>
	<p class="paratype22">kareyya vākyaṃ anukampakānaṃ, taṃ tādisaṃ nātivatteyya cakkan”ti.</p>
	<p class="paratype03">tattha <b>laddhā satasahassāni, atirekāni vīsatī</b>ti tvaṃ uposathaṃ katvā mātu santikā sahassaṃ gahetvā vohāraṃ karonto satasahassāni ca atirekāni vīsatisahassāni labhitvā. <b>nākarī</b>ti tena dhanena asantuṭṭho nāvāya samuddaṃ pavisanto samudde ādīnavañca kathetvā mātuyā vāriyamānopi anukampakānaṃ ñātīnaṃ vacanaṃ na karosi, sotāpannaṃ mātaraṃ paharitvā antaraṃ katvā nikkhantoyevāsīti dīpeti.</p>
	<p class="paratype03"><b>laṅghi</b>nti nāvaṃ ullaṅghanasamatthaṃ. <b>pakkhandī</b>ti pakkhandosi. <b>appasiddhika</b>nti mandasiddhiṃ vināsabahulaṃ. <b>catubbhi aṭṭhā</b>ti atha naṃ nissāya ṭhitāya nāvāya phalakaṃ datvā samudde khittopi tvaṃ mātaraṃ nissāya ekadivasaṃ katassa uposathakammassa nissandena phalikavimāne catasso itthiyo labhitvā tato rajatavimāne aṭṭha, maṇivimāne soḷasa, kanakavimāne dvattiṃsa adhigatosīti. <b>aticchaṃ cakkamāsado</b>ti atha tvaṃ yathāladdhena asantuṭṭho “atra uttaritaraṃ labhissāmī”ti evaṃ laddhaṃ laddhaṃ atikkamanalobhasaṅkhātāya aticchāya samannāgatattā aticcho pāpapuggalo tassa uposathakammassa khīṇattā dvattiṃsa itthiyo atikkamitvā imaṃ petanagaraṃ āgantvā tassa mātupahāradānākusalassa nissandena idaṃ khuracakkaṃ sampattosi. “atricchan”tipi pāṭho, atra atra icchamānoti attho. “atricchā”tipi pāṭho, atricchāyāti attho. <b>bhamatī</b>ti tassa te icchāhatassa posassa idaṃ cakkaṃ matthakaṃ pisamānaṃ idāni kumbhakāracakkaṃ viya matthake bhamatīti attho.</p>
	<p class="paratype03"><b>ye ca taṃ anugijjhantī</b>ti taṇhā nāmesā gacchantī uparūpari visālā hoti, samuddo viya ca duppūrā, rūpādīsu tassa tassa icchanaicchāya visaṭagāminī, taṃ evarūpaṃ taṇhaṃ ye ca anugijjhanti giddhā gadhitā hutvā punappunaṃ allīyanti. <b>te honti cakkadhārino</b>ti te evaṃ paccantā khuracakkaṃ dhārenti. <b>bahubhaṇḍa</b>nti mātāpitūnaṃ santakaṃ bahudhanaṃ ohāya. <b>magga</b>nti gantabbaṃ appasiddhikaṃ samuddamaggaṃ apaccavekkhitvā yathā tvaṃ paṭipanno, evameva aññesampi yesañcetaṃ asaṅkhātaṃ avīmaṃsitaṃ, te yathā tvaṃ tatheva taṇhāvasikā hutvā dhanaṃ pahāya gamanamaggaṃ anapekkhitvā paṭipannā cakkadhārino honti. <b>kammaṃ samekkhe</b>ti tasmā paṇḍito puriso attanā kattabbakammaṃ “sadosaṃ nu kho, niddosan”ti samekkheyya paccavekkheyya. <b>vipulañca</b> <b>bhoga</b>nti attano dhammaladdhaṃ dhanarāsimpi samekkheyya. <b>nātivatteyyā</b>ti taṃ tādisaṃ puggalaṃ idaṃ cakkaṃ na ativatteyya nāvatthareyya. “nātivattetī”tipi pāṭho, nāvattharatīti attho.</p>
	<p class="paratype03">taṃ sutvā mittavindako “iminā devaputtena mayā katakammaṃ tathato ñātaṃ, ayaṃ mayhaṃ paccanapamāṇampi jānissati, pucchāmi nan”ti cintetvā navamaṃ gāthamāha — </p>
	<p class="paratype40">9<b>.</b> </p>
	<p class="paratype21">“kīvaciraṃ nu me yakkha, cakkaṃ sirasi ṭhassati. </p>
	<p class="paratype22">kati vassasahassāni, taṃ me akkhāhi pucchito”ti.</p>
	<p class="paratype03">athassa kathento mahāsatto dasamaṃ gāthamāha — </p>
	<p class="paratype40">10<b>.</b> </p>
	<p class="paratype21">“atisaro paccasaro, mittavinda suṇohi me. </p>
	<p class="paratype22">cakkaṃ te sirasi māviddhaṃ, na taṃ jīvaṃ pamokkhasī”ti.</p>
	<p class="paratype03">tattha <b>atisaro</b>ti atisarītipi atisaro, atisarissatītipi atisaro. <b>paccasaro</b>ti tasseva vevacanaṃ. idaṃ vuttaṃ hoti — samma mittavindaka, suṇohi me vacanaṃ, tvañhi atidāruṇassa kammassa katattā atisaro, tassa pana na sakkā vassagaṇanāya vipāko paññāpetunti aparimāṇaṃ atimahantaṃ vipākadukkhaṃ sarissasi paṭipajjissasīti atisaro. tena te “ettakāni vassasahassānī”ti vattuṃ na sakkomi. <b>sirasimāviddha</b>nti yaṃ pana te idaṃ cakkaṃ sirasmiṃ āviddhaṃ kumbhakāracakkamiva bhamati. <b>na taṃ jīvaṃ pamokkhasī</b>ti taṃ tvaṃ yāva te kammavipāko na khīyati, tāva jīvamāno na pamokkhasi, kammavipāke pana khīṇe idaṃ cakkaṃ pahāya yathākammaṃ gamissasīti.</p>
	<p class="paratype03">idaṃ vatvā devaputto attano devaṭṭhānameva gato, itaropi mahādukkhaṃ paṭipajji.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā mittavindako ayaṃ dubbacabhikkhu ahosi, devarājā pana ahameva ahosin”ti. </p>
	<p class="paratype06">catudvārajātakavaṇṇanā paṭhamā. </p> 
</body>
</html>