<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [305] 5. sīlavīmaṃsanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>1. kāliṅgavaggo</h4>
	<h5>[305] 5. sīlavīmaṃsanajātakavaṇṇanā</h5>
	<p class="paratype03"><b>natthi</b> <b>loke raho nāmā</b>ti idaṃ satthā jetavane viharanto kilesaniggahaṃ ārabbha kathesi. vatthu ekādasakanipāte <b>pānīyajātake</b> (jā. 1.11.59 ādayo) āvi bhavissati. ayaṃ panettha saṅkhepo — pañcasatā bhikkhū antojetavane vasantā majjhimayāmasamanantare kāmavitakkaṃ vitakkayiṃsu. satthā chasupi rattidivākoṭṭhāsesu yathā ekacakkhuko cakkhuṃ, ekaputto puttaṃ, cāmarī vālaṃ appamādena rakkhati, evaṃ niccakālaṃ bhikkhū oloketi. so rattibhāge dibbacakkhunā jetavanaṃ olokento cakkavattirañño attano nivesane uppannacore viya te bhikkhū disvā gandhakuṭiṃ vivaritvā ānandattheraṃ āmantetvā “ānanda, antojetavane koṭisanthāre vasanakabhikkhū sannipātāpetvā gandhakuṭidvāre āsanaṃ paññāpehī”ti āha. so tathā katvā satthu paṭivedesi. satthā paññattāsane nisīditvā sabbasaṅgāhikavasena āmantetvā “bhikkhave, porāṇakapaṇḍitā ‘pāpakaraṇe raho nāma natthī’ti pāpaṃ na kariṃsū”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto tattheva bārāṇasiyaṃ disāpāmokkhassa ācariyassa santike pañcannaṃ māṇavakasatānaṃ jeṭṭhako hutvā sippaṃ uggaṇhāti. ācariyassa pana vayappattā dhītā atthi. so cintesi “imesaṃ māṇavakānaṃ sīlaṃ vīmaṃsitvā sīlasampannasseva dhītaraṃ dassāmī”ti. so ekadivasaṃ māṇavake āmantetvā “tātā, mayhaṃ dhītā vayappattā, vivāhamassā kāressāmi, vatthālaṅkāraṃ laddhuṃ vaṭṭati, gacchatha tumhe attano attano ñātakānaṃ apassantānaññeva thenetvā vatthālaṅkāre āharatha, kenaci adiṭṭhameva gaṇhāmi, dassetvā ābhataṃ na gaṇhāmī”ti āha. te “sādhū”ti sampaṭicchitvā tato paṭṭhāya ñātakānaṃ apassantānaṃ thenetvā vatthapiḷandhanādīni āharanti. ācariyo ābhatābhataṃ visuṃ visuṃ ṭhapesi. bodhisatto pana na kiñci āhari. atha naṃ ācariyo āha “tvaṃ pana, tāta, na kiñci āharasī”ti. “āma, ācariyā”ti. “kasmā, tātā”ti. “tumhe na kassaci passsantassa ābhataṃ gaṇhatha, ahaṃ pana pāpakaraṇe raho nāma na passāmī”ti dīpento imā dve gāthā āha — </p>
	<p class="paratype40">17<b>.</b> </p>
	<p class="paratype21">“natthi loke raho nāma, pāpakammaṃ pakubbato. </p>
	<p class="paratype22">passanti vanabhūtāni, taṃ bālo maññatī raho. </p>
	<p class="paratype40">18<b>.</b> </p>
	<p class="paratype21">“ahaṃ raho na passāmi, suññaṃ vāpi na vijjati. </p>
	<p class="paratype22">yattha aññaṃ na passāmi, asuññaṃ hoti taṃ mayā”ti.</p>
	<p class="paratype03">tattha <b>raho</b>ti paṭicchannaṭṭhānaṃ. <b>vanabhūtānī</b>ti vane nibbattabhūtāni. <b>taṃ bālo</b>ti taṃ pāpakammaṃ raho mayā katanti bālo maññati. <b>suññaṃ vāpī</b>ti yaṃ vā ṭhānaṃ sattehi suññaṃ tucchaṃ bhaveyya, tampi natthīti āha.</p>
	<p class="paratype03">ācariyo tassa pasīditvā “tāta, na mayhaṃ gehe dhanaṃ natthi, ahaṃ pana sīlasampannassa dhītaraṃ dātukāmo ime māṇavake vīmaṃsanto evamakāsiṃ, mama dhītā tuyhameva anucchavikā”ti dhītaraṃ alaṅkaritvā bodhisattassa adāsi. sesamāṇavake “tumhehi ābhatābhataṃ tumhākaṃ gehameva nethā”ti āha.</p>
	<p class="paratype03">satthā “iti kho, bhikkhave, te dussīlamāṇavakā attano dussīlatāya taṃ itthiṃ na labhiṃsu, itaro paṇḍitamāṇavo sīlasampannatāya labhī”ti vatvā abhisambuddho hutvā itarā dve gāthā abhāsi — </p>
	<p class="paratype40">19<b>.</b> </p>
	<p class="paratype21">“dujjacco ca sujacco ca, nando ca sukhavaḍḍhito. </p>
	<p class="paratype22">vajjo ca addhuvasīlo ca, te dhammaṃ jahumatthikā. </p>
	<p class="paratype40">20<b>.</b> </p>
	<p class="paratype21">“brāhmaṇo ca kathaṃ jahe, sabbadhammāna pāragū. </p>
	<p class="paratype22">yo dhammamanupāleti, dhitimā saccanikkamo”ti.</p>
	<p class="paratype03">tattha <b>dujjacco</b>tiādayo cha jeṭṭhakamāṇavā, tesaṃ nāmaṃ gaṇhi, avasesānaṃ nāmaṃ aggahetvā sabbasaṅgāhikavaseneva <b>“te dhammaṃ jahumatthikā”</b>ti āha. tattha <b>te</b>ti sabbepi te māṇavā. <b>dhamma</b>nti itthipaṭilābhasabhāvaṃ . <b>jahumatthikā</b>ti jahuṃ atthikā, ayameva vā pāṭho. makāro padabyañjanasandhivasena vutto. idaṃ vuttaṃ hoti — sabbepi te māṇavā tāya itthiyā atthikāva hutvā attano dussīlatāya taṃ itthipaṭilābhasabhāvaṃ jahiṃsu. </p>
	<p class="paratype01"><b>brāhmaṇo cā</b>ti itaro pana sīlasampanno brāhmaṇo. <b>kathaṃ jahe</b>ti kena kāraṇena taṃ itthipaṭilābhasabhāvaṃ jahissati. <b>sabbadhammāna</b>nti imasmiṃ ṭhāne lokiyāni pañca sīlāni, dasa sīlāni, tīṇi sucaritāni ca, sabbadhammā nāma, tesaṃ so pāraṃ gatoti <b>pāragū. dhamma</b>nti vuttappakārameva dhammaṃ <b>yo anupāleti</b> rakkhati. <b>dhitimā</b>ti sīlarakkhanadhitiyā samannāgato. <b>saccanikkamo</b>ti sacce sabhāvabhūte yathāvutte sīladhamme nikkamena samannāgato.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne tāni pañca bhikkhusatāni arahatte patiṭṭhahiṃsu.</p>
	<p class="paratype03">tadā ācariyo sāriputto ahosi, paṇḍitamāṇavo pana ahameva ahosinti. </p>
	<p class="paratype06">sīlavīmaṃsanajātakavaṇṇanā pañcamā. </p> 
</body>
</html>