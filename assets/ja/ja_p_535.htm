<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [529] 1. soṇakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>19. saṭṭhinipāto</h3>
	<h4>[529] 1. soṇakajātakavaṇṇanā</h4>
	<p class="paratype03"><b>kassa</b> <b>sutvā sataṃ dammī</b>ti idaṃ satthā jetavane viharanto nekkhammapāramiṃ ārabbha kathesi. tadā hi bhagavā dhammasabhāyaṃ nekkhammapāramiṃ vaṇṇayantānaṃ bhikkhūnaṃ majjhe nisīditvā “na, bhikkhave, idāneva, pubbepi tathāgato mahābhinikkhamanaṃ nikkhantoyevā”ti vatvā atītaṃ āhari.</p>
	<p class="paratype03">atīte rājagahe magadharājā nāma rajjaṃ kāresi. bodhisatto tassa aggamahesiyā kucchismiṃ nibbatti, nāmaggahaṇadivase cassa “arindamakumāro”ti nāmaṃ kariṃsu. tassa jātadivaseyeva purohitassapi putto jāyi, “soṇakakumāro”tissa nāmaṃ kariṃsu. te ubhopi ekatova vaḍḍhitvā vayappattā uttamarūpadharā rūpena nibbisesā hutvā takkasilaṃ gantvā uggahitasippā tato nikkhamitvā “sabbasamayasippañca desacārittañca jānissāmā”ti anupubbena cārikaṃ carantā bārāṇasiṃ patvā rājuyyāne vasitvā punadivase nagaraṃ pavisiṃsu. taṃ divasañca ekacce manussā “brāhmaṇavācanakaṃ karissāmā”ti pāyāsaṃ paṭiyādetvā āsanāni paññāpetvā āgacchante te kumāre disvā gharaṃ pavesetvā paññattāsane nisīdāpesuṃ. tattha bodhisattassa paññattāsane suddhavatthaṃ atthataṃ ahosi, soṇakassa rattakambalaṃ. so taṃ nimittaṃ disvāva “ajja me piyasahāyo arindamakumāro bārāṇasirājā bhavissati, mayhaṃ pana senāpatiṭṭhānaṃ dassatī”ti aññāsi. te ubhopi katabhattakiccā uyyānameva agamaṃsu.</p>
	<p class="paratype03">tadā bārāṇasirañño kālakatassa sattamo divaso hoti, aputtakaṃ rājakulaṃ. amaccādayo pātova sasīsaṃ nhātā sannipatitvā “rajjārahassa santikaṃ gamissatī”ti phussarathaṃ yojetvā vissajjesuṃ. so nagarā nikkhamitvā anupubbena rājuyyānaṃ gantvā uyyānadvāre nivattitvā ārohaṇasajjo hutvā aṭṭhāsi. bodhisatto maṅgalasilāpaṭṭesasīsaṃ pārupitvā nipajji, soṇakakumāro tassa santike nisīdi. so tūriyasaddaṃ sutvā “arindamassa phussaratho āgacchati, ajjesa rājā hutvā mama senāpatiṭṭhānaṃ dassati, na kho pana mayhaṃ issariyenattho, etasmiṃ gate nikkhamitvā pabbajissāmī”ti cintetvā ekamante paṭicchanne aṭṭhāsi. purohito uyyānaṃ pavisitvā mahāsattaṃ nipannakaṃ disvā tūriyāni paggaṇhāpesi. mahāsatto pabujjhitvā parivattitvā thokaṃ nipajjitvā uṭṭhāya silāpaṭṭe pallaṅkena nisīdi. atha naṃ purohito añjaliṃ paggaṇhitvā āha — “rajjaṃ te, deva, pāpuṇātī”ti. “kiṃ aputtakaṃ rājakulan”ti? “evaṃ, devā”ti. “tena hi sādhū”ti. atha naṃ te tattheva abhisiñcitvā rathaṃ āropetvā mahantena parivārena nagaraṃ pavesesuṃ. so nagaraṃ padakkhiṇaṃ katvā pāsādaṃ abhirūhi. so yasamahantatāya soṇakakumāraṃ na sari.</p>
	<p class="paratype03">sopi tasmiṃ nagaraṃ paviṭṭhe pacchā āgantvā silāpaṭṭe nisīdi. athassa purato bandhanā pavuttaṃ sālarukkhato paṇḍupalāsaṃ pati. so taṃ disvāva “yathevetaṃ, tathā mamapi sarīraṃ jaraṃ patvā patissatī”ti aniccādivasena vipassanaṃ paṭṭhapetvā paccekabodhiṃ pāpuṇi. taṃkhaṇaññevassa gihiliṅgaṃ antaradhāyi, pabbajitaliṅgaṃ pāturahosi. so “natthi dāni punabbhavo”ti udānaṃ udānento nandamūlakapabbhāraṃ agamāsi. mahāsattopi cattālīsamattānaṃ saṃvaccharānaṃ accayena saritvā “kahaṃ nu kho me sahāyo soṇako”ti soṇakaṃ punappunaṃ sarantopi “mayā suto vā diṭṭho vā”ti vattāraṃ alabhitvā alaṅkatamahātale rājapallaṅke nisinno gandhabbanāṭakanaccagītādīhi parivuto sampattimanubhavanto “yo me kassaci santike sutvā ‘asukaṭṭhāne nāma soṇako vasatī’ti ācikkhissati, tassa sataṃ dassāmi, yo me sāmaṃ disvā ārocessati, tassa sahassan”ti ekaṃ udānaṃ abhisaṅkharitvā gītavasena udānento paṭhamaṃ gāthamāha — </p>
	<p class="paratype21">“kassa sutvā sataṃ dammi, sahassaṃ diṭṭha soṇakaṃ. </p>
	<p class="paratype22">ko me soṇakamakkhāti, sahāyaṃ paṃsukīḷitan”ti. </p>
	<p class="paratype01">athassa mukhato luñcantī viya gahetvā ekā nāṭakītthī taṃ gāyi. athaññā athaññāti “amhākaṃ rañño piyagītan”ti sabbā orodhā gāyiṃsu. anukkamena nagaravāsinopi jānapadāpi tameva gītaṃ gāyiṃsu. rājāpi punappunaṃ tameva gītaṃ gāyati. paṇṇāsamattānaṃ saṃvaccharānaṃ accayena panassa bahū puttadhītaro ahesuṃ, jeṭṭhaputto dīghāvukumāro nāma ahosi. tadā soṇakapaccekabuddho “arindamarājā maṃ daṭṭhukāmo, ahaṃ tattha gantvā kāmesu ādīnavaṃ nekkhamme cānisaṃsaṃ kathetvā pabbajjanākāraṃ karomī”ti cintetvā iddhiyā ākāsenāgantvā uyyāne nisīdi. tadā eko sattavassiko pañcacūḷakakumārako mātarā pahito gantvā uyyānavane dārūni uddharanto punappunaṃ tameva gītaṃ gāyi. atha naṃ so pakkositvā “kumāraka, tvaṃ aññaṃ agāyitvā ekameva gītaṃ gāyasi, kiṃ aññaṃ na jānāsī”ti pucchi. “jānāmi, bhante, amhākaṃ pana rañño idameva piyaṃ, tena naṃ punnappunaṃ gāyāmī”ti. “etassa pana te gītassa paṭigītaṃ gāyanto koci diṭṭhapubbo”ti. “na diṭṭhapubbo, bhante”ti. “ahaṃ taṃ sikkhāpessāmi, sakkhissasi rañño santikaṃ gantvā paṭigītaṃ gāyitun”ti. “āma, bhante”ti. athassa so paṭigītaṃ ācikkhanto <b>“mayhaṃ sutvā”</b>tiādimāha. uggaṇhāpetvā ca pana taṃ uyyojesi — “gaccha, kumāraka, imaṃ paṭigītaṃ raññā saddhiṃ gāyāhi, rājā te mahantaṃ issariyaṃ dassati, kiṃ te dārūhi, vegena yāhī”ti.</p>
	<p class="paratype03">so “sādhū”ti taṃ paṭigītaṃ uggaṇhitvā vanditvā, “bhante, yāvāhaṃ rājānaṃ ānemi, tāva idheva hothā”ti vatvā vegena mātu santikaṃ gantvā, “amma, khippaṃ maṃ nhāpetvā alaṅkarotha, ajja taṃ daliddabhāvato mocessāmī”ti vatvā nhātamaṇḍito rājadvāraṃ gantvā “ayya dovārika, ‘eko dārako tumhehi saddhiṃ paṭigītaṃ gāyissāmīti āgantvā dvāre ṭhito’ti rañño arocehī”ti āha. so vegena gantvā rañño ārocesi. rājā “āgacchatū”ti pakkosāpetvā, “tāta, tvaṃ mayā saddhiṃ paṭigītaṃ gāyissasī”ti āha. “āma, devā”ti. “tena hi gāyassū”ti. “deva, imasmiṃ ṭhāne na gāyāmi, nagare pana bheriṃ carāpetvā mahājanaṃ sannipātāpetha, mahājanamajjhe gāyissāmī”ti. rājā tathā kāretvā alaṅkatamaṇḍape pallaṅkamajjhe nisīditvā tassānurūpaṃ āsanaṃ dāpetvā “idāni tava gītaṃ gāyassū”ti āha. “deva, tumhe tāva gāyatha, athāhaṃ paṭigītaṃ gāyissāmī”ti. tato rājā paṭhamaṃ gāyanto gāthamāha — </p>
	<p class="paratype40">1<b>.</b> </p>
	<p class="paratype21">“kassa sutvā sataṃ dammi, sahassaṃ diṭṭha soṇakaṃ. </p>
	<p class="paratype22">so me soṇakamakkhāti, sahāyaṃ paṃsukīḷitan”ti.</p>
	<p class="paratype03">tattha <b>sutvā</b>ti “asukaṭṭhāne nāma te piyasahāyo soṇako vasatī”ti tassa vasanaṭṭhānaṃ sutvā ārocentassa kassa sataṃ dammi. <b>diṭṭhā</b>ti “asukaṭṭhāne nāma mayā diṭṭho”ti disvā ārocentassa kassa sahassaṃ dammīti.</p>
	<p class="paratype03">evaṃ raññā paṭhamaṃ udānagāthāya gītāya pañcacūḷakadārakena paṭigītabhāvaṃ pakāsento satthā abhisambuddho hutvā dīyaḍḍhagāthā abhāsi — </p>
	<p class="paratype40">2<b>.</b> </p>
	<p class="paratype21">“athabravī māṇavako, daharo pañcacūḷako. </p>
	<p class="paratype27">mayhaṃ sutvā sataṃ dehi, sahassaṃ diṭṭha soṇakaṃ. </p>
	<p class="paratype22">ahaṃ te soṇakakkhissaṃ, sahāyaṃ paṃsukīḷitan”ti.</p>
	<p class="paratype03">tena vuttagāthāya pana ayamattho — mahārāja, yaṃ tvaṃ “sutvā ārocentassa sataṃ dammī”ti vadasi, tampi mameva dehi, yaṃ “disvā ārocentassa sahassaṃ dammī”ti vadasi, tampi mayhameva dehi, ahaṃ te piyasahāyaṃ idāneva paccakkhatova “ayaṃ soṇako”ti ācikkhissanti.</p>
	<p class="paratype03">ito paraṃ suviññeyyā sambuddhagāthā pāḷinayeneva veditabbā — </p>
	<p class="paratype40">3<b>.</b> </p>
	<p class="paratype21">“katamasmiṃ so janapade, raṭṭhesu nigamesu ca. </p>
	<p class="paratype22">kattha soṇakamaddakkhi, taṃ me akkhāhi pucchito. </p>
	<p class="paratype40">4<b>.</b> </p>
	<p class="paratype21">“taveva deva vijite, tavevuyyānabhūmiyaṃ. </p>
	<p class="paratype22">ujuvaṃsā mahāsālā, nīlobhāsā manoramā. </p>
	<p class="paratype40">5<b>.</b> </p>
	<p class="paratype21">“tiṭṭhanti meghasamānā, rammā aññoññanissitā. </p>
	<p class="paratype27">tesaṃ mūlamhi soṇako, jhāyatī anupādano. </p>
	<p class="paratype22">upādānesu lokesu, ḍayhamānesu nibbuto. </p>
	<p class="paratype40">6<b>.</b> </p>
	<p class="paratype21">“tato ca rājā pāyāsi, senāya caturaṅgiyā. </p>
	<p class="paratype22">kārāpetvā samaṃ maggaṃ, agamā yena soṇako. </p>
	<p class="paratype40">7<b>.</b> </p>
	<p class="paratype21">“uyyānabhūmiṃ gantvāna, vicaranto brahāvane. </p>
	<p class="paratype22">āsīnaṃ soṇakaṃ dakkhi, ḍayhamānesu nibbutan”ti.</p>
	<p class="paratype03">tattha <b>ujuvaṃsā</b>ti ujukkhandhā. <b>mahāsālā</b>ti mahārukkhā. <b>meghasamānā</b>ti nīlameghasadisā. <b>rammā</b>ti ramaṇīyā. <b>aññoññanissitā</b>ti sākhāhi sākhaṃ, mūlena mūlaṃ saṃsibbitvā ṭhitā. <b>tesa</b>nti tesaṃ evarūpānaṃ tava uyyānavane sālānaṃ heṭṭhā. <b>jhāyatī</b>ti lakkhaṇūpanijjhānāarammaṇūpanijjhānasaṅkhātehi jhānehi jhāyati. <b>anupādano</b>ti kāmupādānādivirahito. <b>ḍayhamānesū</b>ti ekādasahi aggīhi ḍayhamānesu sattesu. <b>nibbuto</b>ti te aggī nibbāpetvā sītalena hadayena jhāyamāno tava uyyāne maṅgalasālarukkhamūle silāpaṭṭe nisinno esa te sahāyo kañcanapaṭimā viya sobhamāno paṭimānetīti. <b>tato cā</b>ti, bhikkhave, tato so arindamo rājā tassa vacanaṃ sutvāva “soṇakapaccekabuddhaṃ passissāmī”ti caturaṅginiyā senāya pāyāsi nikkhami. <b>vicaranto</b>ti ujukameva agantvā tasmiṃ mahante vanasaṇḍe vicaranto tassa santikaṃ gantvā taṃ āsīnaṃ addakkhi.</p>
	<p class="paratype03">so taṃ avanditvā ekamantaṃ nisīditvā attano kilesābhiratattā taṃ “kapaṇo”ti maññamāno imaṃ gāthamāha — </p>
	<p class="paratype40">8<b>.</b> </p>
	<p class="paratype21">“kapaṇo vatayaṃ bhikkhu, muṇḍo saṅghāṭipāruto. </p>
	<p class="paratype22">amātiko apitiko, rukkhamūlasmi jhāyatī”ti.</p>
	<p class="paratype03">tattha <b>jhāyatī</b>ti nimmātiko nippitiko kāruññappatto jhāyati. </p>
	<p class="paratype40">9<b>.</b> </p>
	<p class="paratype21">“imaṃ vākyaṃ nisāmetvā, soṇako etadabravi. </p>
	<p class="paratype22">na rāja kapaṇo hoti, dhammaṃ kāyena phassayaṃ. </p>
	<p class="paratype40">10<b>.</b> </p>
	<p class="paratype21">“yo ca dhammaṃ niraṃkatvā, adhammamanuvattati. </p>
	<p class="paratype22">sa rāja kapaṇo hoti, pāpo pāpaparāyaṇo”ti.</p>
	<p class="paratype03">tattha <b>ima</b>nti tassa kilesābhiratassa pabbajjaṃ arocentassa imaṃ pabbajjāgarahavacanaṃ sutvā. <b>etadabravī</b>ti pabbajjāya guṇaṃ pakāsento etaṃ abravi. <b>phassaya</b>nti phassayanto yena ariyamaggadhammo nāmakāyena phassito, so kapaṇo nāma na hotīti dassento evamāha. <b>niraṃkatvā</b>ti attabhāvato nīharitvā. <b>pāpo pāpaparāyaṇo</b>ti sayaṃ pāpānaṃ karaṇena pāpo, aññesampi karontānaṃ patiṭṭhābhāvena pāpaparāyaṇoti.</p>
	<p class="paratype03">evaṃ so bodhisattaṃ garahi. so attano garahitabhāvaṃ ajānanto viya hutvā nāmagottaṃ kathetvā tena saddhiṃ paṭisanthāraṃ karonto gāthamāha — </p>
	<p class="paratype40">11<b>.</b> </p>
	<p class="paratype21">“arindamoti me nāmaṃ, kāsirājāti maṃ vidū. </p>
	<p class="paratype22">kacci bhoto sukhasseyyā, idha pattassa soṇakā”ti.</p>
	<p class="paratype03">tattha <b>kaccī</b>ti amhākaṃ tāva na kiñci aphāsukaṃ, bhoto pana kacci idha pattassa imasmiṃ uyyāne vasato sukhavihāroti pucchati.</p>
	<p class="paratype03">atha naṃ paccekabuddho, “mahārāja, na kevalaṃ idha, aññatrāpi vasantassa me asukhaṃ nāma natthī”ti vatvā tassa samaṇabhadragāthāyo nāma ārabhi — </p>
	<p class="paratype40">12<b>.</b> </p>
	<p class="paratype21">“sadāpi bhadramadhanassa, anāgārassa bhikkhuno. </p>
	<p class="paratype27">na tesaṃ koṭṭhe openti, na kumbhiṃ na kaḷopiyaṃ. </p>
	<p class="paratype22">paraniṭṭhitamesānā, tena yāpenti subbatā. </p>
	<p class="paratype40">13<b>.</b> </p>
	<p class="paratype21">“dutiyampi bhadramadhanassa, anāgārassa bhikkhuno. </p>
	<p class="paratype22">anavajjapiṇḍo bhottabbo, na ca kocūparodhati. </p>
	<p class="paratype40">14<b>.</b> </p>
	<p class="paratype21">“tatiyampi bhadramadhanassa, anāgārassa bhikkhuno. </p>
	<p class="paratype22">nibbuto piṇḍo bhottabbo, na ca kocūparodhati. </p>
	<p class="paratype40">15<b>.</b> </p>
	<p class="paratype21">“catutthampi bhadramadhanassa, anāgārassa bhikkhuno. </p>
	<p class="paratype22">muttassa raṭṭhe carato, saṅgo yassa na vijjati. </p>
	<p class="paratype40">16<b>.</b> </p>
	<p class="paratype21">“pañcamampi bhadramadhanassa, anāgārassa bhikkhuno. </p>
	<p class="paratype22">nagaramhi ḍayhamānamhi, nāssa kiñci aḍayhatha. </p>
	<p class="paratype40">17<b>.</b> </p>
	<p class="paratype21">“chaṭṭhampi bhadramadhanassa, anāgārassa bhikkhuno. </p>
	<p class="paratype22">raṭṭhe vilumpamānamhi, nāssa kiñci ahīratha. </p>
	<p class="paratype40">18<b>.</b> </p>
	<p class="paratype21">“sattamampi bhadramadhanassa, anāgārassa bhikkhuno. </p>
	<p class="paratype27">corehi rakkhitaṃ maggaṃ, ye caññe paripanthikā. </p>
	<p class="paratype22">pattacīvaramādāya, sotthiṃ gacchati subbato. </p>
	<p class="paratype40">19<b>.</b> </p>
	<p class="paratype21">“aṭṭhamampi bhadramadhanassa, anāgārassa bhikkhuno. </p>
	<p class="paratype22">yaṃ yaṃ disaṃ pakkamati, anapekkhova gacchatī”ti.</p>
	<p class="paratype03">tattha <b>anāgārassā</b>ti, mahārāja, gharāvāsaṃ pahāya anāgāriyabhāvaṃ pattassa adhanassa akiñcanassa bhikkhuno sabbakālaṃ bhadrameva. <b>na tesa</b>nti, mahārāja, tesaṃ adhanānaṃ bhikkhūnaṃ na koṭṭhāgāre dhanadhaññāni openti, na kumbhiyaṃ, na pacchiyaṃ, te pana subbatā <b>paraniṭṭhitaṃ</b> paresaṃ ghare pakkaṃ āhāraṃ saṅghāṭiṃ pārupitvā kapālamādāya gharapaṭipāṭiyā <b>esānā</b> pariyesantā tena tato laddhena piṇḍena taṃ āhāraṃ navannaṃ pāṭikulyānaṃ vasena paccavekkhitvā paribhuñjitvā jīvitavuttiṃ yāpenti.</p>
	<p class="paratype03"><b>anavajjapiṇḍo bhottabbo</b>ti vejjakammādikāya anesanāya vā kuhanā lapanā nemittikatā nippesikatā lābhena lābhaṃ nijigīsanatāti evarūpena micchājīvena vā uppāditā cattāro paccayā, dhammena uppāditāpi apaccavekkhitvā paribhuttā sāvajjapiṇḍo nāma. anesanaṃ pana pahāya micchājīvaṃ vajjetvā dhammena samena uppāditā “paṭisaṅkhā yoniso cīvaraṃ paṭisevāmī”ti vuttanayeneva paccavekkhitvā paribhuttā anavajjapiṇḍo nāma. yena evarūpo anavajjapiṇḍo bhottabbo paribhuñjitabbo, yañca evarūpaṃ anavajjaṃ piṇḍaṃ bhuñjamānānaṃ paccaye nissāya <b>koci</b> appamattakopi kileso <b>na uparodhati</b> na pīḷeti, tassa dutiyampi bhadraṃ adhanassa anāgārassa bhikkhuno.</p>
	<p class="paratype03"><b>nibbuto</b>ti puthujjanabhikkhuno dhammena uppannapiṇḍopi paccavekkhitvā paribhuñjiyamāno nibbutapiṇḍo nāma, ekantato pana khīṇāsavassa piṇḍova nibbutapiṇḍo nāma. kiṃkāraṇā? so hi theyyaparibhogo, iṇaparibhogo, dāyajjaparibhogo, sāmiparibhogoti imesu catūsu paribhogesu sāmiparibhogavasena taṃ bhuñjati, taṇhādāsabyaṃ atīto sāmī hutvā paribhuñjati, na taṃ tappaccayā koci appamattakopi kileso uparodhati.</p>
	<p class="paratype03"><b>muttassa raṭṭhe carato</b>ti upaṭṭhākakulādīsu alaggamānasassa chinnavalāhakassa viya rāhumukhā pamuttassa vimalacandamaṇḍalassa viya ca yassa gāmanigamādīsu carantassa rāgasaṅgādīsu ekopi saṅgo natthi. ekacco hi kulehi saṃsaṭṭho viharati sahasokī sahanandī, ekacco mātāpitūsupi alaggamānaso vicarati korunagaragāmavāsī daharo viya, evarūpassa puthujjanassapi bhadrameva .</p>
	<p class="paratype03"><b>nāssa kiñcī</b>ti yo hi bahuparikkhāro hoti, so “mā me corā parikkhāre hariṃsū”ti atirekāni ca cīvarādīni antonagare upaṭṭhākakule nikkhipati, atha nagaramhi ḍayhamāne “asukakule nāma aggi uṭṭhito”ti sutvā socati kilamati, evarūpassa bhadraṃ nāma natthi. yo pana, mahārāja, sakuṇavattaṃ pūreti, kāyapaṭibaddhaparikkhārova hoti, tassa tādisassa na kiñci aḍayhatha, tenassa pañcamampi bhadrameva.</p>
	<p class="paratype03"><b>vilumpamānamhī</b>ti viluppamānamhi, ayameva vā pāṭho. <b>ahīrathā</b>ti yathā pabbatagahanādīhi nikkhamitvā raṭṭhaṃ vilumpamānesu coresu bahuparikkhārassa antogāme ṭhapitaṃ vilumpati harati, tathā yassa adhanassa kāyapaṭibaddhaparikkhārassa na kiñci ahīratha tassa chaṭṭhampi bhadrameva.</p>
	<p class="paratype03"><b>ye caññe paripanthikā</b>ti ye ca aññepi tesu tesu ṭhānesu suṅkagahaṇatthāya ṭhapitā paripanthikā, tehi ca rakkhitaṃ. <b>pattacīvara</b>nti corānaṃ anupakāraṃ suṅkikānaṃ asuṅkārahaṃ mattikāpattañceva katadaḷhīkammaparibhaṇḍaṃ paṃsukūlacīvarañca appagghāni kāyabandhanaparissāvanasūcivāsipattatthavikāni cāti sabbepi aṭṭha parikkhāre kāyapaṭibaddhe katvā maggappaṭipanno kenaci aviheṭhiyamāno sotthiṃ gacchati. <b>subbato</b>ti lobhanīyāni hi cīvarādīni disvā corā haranti, suṅkikāpi “kiṃ nu kho etassa hatthe”ti pattatthavikādīni sodhenti, subbato pana sallahukavutti tesaṃ passantānaññeva sotthiṃ gacchati, tenassa sattamampi bhadrameva.</p>
	<p class="paratype03"><b>anapekkhova gacchatī</b>ti kāyapaṭibaddhato atirekassa vihāre paṭisāmitassa kassaci parikkhārassa abhāvā vasanaṭṭhānaṃ nivattitvāpi na oloketi. yaṃ yaṃ disaṃ gantukāmo hoti, taṃ taṃ gacchantto anapekkhova gacchati anurādhapurā nikkhamitvā thūpārāme pabbajitānaṃ dvinnaṃ kulaputtānaṃ vuḍḍhataro viya.</p>
	<p class="paratype03">iti soṇakapaccekabuddho aṭṭha samaṇabhadrakāni kathesi. tato uttariṃ pana satampi sahassampi aparimāṇāni samaṇabhadrakāni esa kathetuṃ samatthoyeva. rājā pana kāmābhiratattā tassa kathaṃ pacchinditvā “mayhaṃ samaṇabhadrakehi attho natthī”ti attano kāmādhimuttataṃ pakāsento āha — </p>
	<p class="paratype40">20<b>.</b> </p>
	<p class="paratype21">“bahūni samaṇabhadrāni, ye tvaṃ bhikkhu pasaṃsasi. </p>
	<p class="paratype22">ahañca giddho kāmesu, kathaṃ kāhāmi soṇaka. </p>
	<p class="paratype40">21<b>.</b> </p>
	<p class="paratype21">“piyā me mānusā kāmā, atho dibyāpi me piyā. </p>
	<p class="paratype22">atha kena nu vaṇṇena, ubho loke labhāmase”ti.</p>
	<p class="paratype03">tattha <b>vaṇṇenā</b>ti kāraṇena.</p>
	<p class="paratype03">atha naṃ paccekabuddho āha — </p>
	<p class="paratype40">22<b>.</b> </p>
	<p class="paratype21">“kāme giddhā kāmaratā, kāmesu adhimuccitā. </p>
	<p class="paratype22">narā pāpāni katvāna, upapajjanti duggatiṃ. </p>
	<p class="paratype40">23<b>.</b> </p>
	<p class="paratype21">“ye ca kāme pahantvāna, nikkhantā akutobhayā. </p>
	<p class="paratype22">ekodibhāvādhigatā, na te gacchanti duggatiṃ. </p>
	<p class="paratype40">24<b>.</b> </p>
	<p class="paratype21">“upamaṃ te karissāmi, taṃ suṇohi arindama. </p>
	<p class="paratype22">upamāya midhekacce, atthaṃ jānanti paṇḍitā. </p>
	<p class="paratype40">25<b>.</b> </p>
	<p class="paratype21">“gaṅgāya kuṇapaṃ disvā, vuyhamānaṃ mahaṇṇave. </p>
	<p class="paratype22">vāyaso samacintesi, appapañño acetaso. </p>
	<p class="paratype40">26<b>.</b> </p>
	<p class="paratype21">“yānañca vatidaṃ laddhaṃ, bhakkho cāyaṃ anappako. </p>
	<p class="paratype22">tattha rattiṃ tattha divā, tattheva nirato mano. </p>
	<p class="paratype40">27<b>.</b> </p>
	<p class="paratype21">“khādaṃ nāgassa maṃsāni, pivaṃ bhāgīrathodakaṃ. </p>
	<p class="paratype22">sampassaṃ vanacetyāni, na palettha vihaṅgamo. </p>
	<p class="paratype40">28<b>.</b> </p>
	<p class="paratype21">“tañca otaraṇī gaṅgā, pamattaṃ kuṇape rataṃ. </p>
	<p class="paratype22">samuddaṃ ajjhagāhāsi, agatī yattha pakkhinaṃ. </p>
	<p class="paratype40">29<b>.</b> </p>
	<p class="paratype21">“so ca bhakkhaparikkhīṇo, udapatvā vihaṅgamo. </p>
	<p class="paratype22">na pacchato na purato, nuttaraṃ nopi dakkhiṇaṃ. </p>
	<p class="paratype40">30<b>.</b> </p>
	<p class="paratype21">“dīpaṃ so najjhagāgañchi, agatī yattha pakkhinaṃ. </p>
	<p class="paratype22">so ca tattheva pāpattha, yathā dubbalako tathā. </p>
	<p class="paratype40">31<b>.</b> </p>
	<p class="paratype21">“tañca sāmuddikā macchā, kumbhīlā makarā susū. </p>
	<p class="paratype22">pasayhakārā khādiṃsu, phandamānaṃ vipakkhakaṃ. </p>
	<p class="paratype40">32<b>.</b> </p>
	<p class="paratype21">“evameva tuvaṃ rāja, ye caññe kāmabhogino. </p>
	<p class="paratype22">giddhā ce na vamissanti, kākapaññāva te vidū. </p>
	<p class="paratype40">33<b>.</b> </p>
	<p class="paratype21">“esā te upamā rāja, atthasandassanī katā. </p>
	<p class="paratype22">tvañca paññāyase tena, yadi kāhasi vā na vā”ti.</p>
	<p class="paratype03">tattha <b>pāpānī</b>ti, mahārāja, tvaṃ kāmagiddho, narā ca kāme nissāya kāyaduccaritādīni pāpāni katvā yattha supinantepi dibbā ca mānusikā ca kāmā na labbhanti, taṃ duggatiṃ upapajjantīti attho. <b>pahantvānā</b>ti kheḷapiṇḍaṃ viya pahāya. <b>akutobhayā</b>ti rāgādīsu kutoci anāgatabhayā. <b>ekodibhāvādhigatā</b>ti ekodibhāvaṃ ekavihārikataṃ adhigatā. <b>na te</b>ti te evarūpā pabbajitā duggatiṃ na gacchanti.</p>
	<p class="paratype03"><b>upamaṃ te</b>ti, mahārāja, dibbamānusake kāme patthentassa hatthikuṇape paṭibaddhakākasadisassa tava ekaṃ upamaṃ karissāmi, taṃ suṇohīti attho. <b>kuṇapa</b>nti hatthikaḷevaraṃ. <b>mahaṇṇave</b>ti gambhīraputhule udake . eko kira mahāvāraṇo gaṅgātīre caranto gaṅgāyaṃ patitvā uttarituṃ asakkento tattheva mato gaṅgāya vuyhi, taṃ sandhāyetaṃ vuttaṃ. <b>vāyaso</b>ti ākāsena gacchanto eko kāko. <b>yānañca vatida</b>nti so evaṃ cintetvā tattha nilīyitvā “idaṃ mayā hatthiyānaṃ laddhaṃ, ettha nilīno sukhaṃ carissāmi, ayameva ca me anappako bhakkho bhavissati, idāni mayā aññattha gantuṃ na vaṭṭatī”ti sanniṭṭhānamakāsi. <b>tattha ratti</b>nti tattha rattiñca divā ca tattheva mano abhirato ahosi. <b>na paletthā</b>ti na uppatitvā pakkāmi.</p>
	<p class="paratype03"><b>otaraṇī</b>ti samuddābhimukhī otaramānā. “ohāriṇī”tipi pāṭho, sā samuddābhimukhī avahāriṇīti attho. <b>agatī yatthā</b>ti samuddamajjhaṃ sandhāyāha. <b>bhakkhaparikkhīṇo</b>ti parikkhīṇabhakkho. <b>udapatvā</b>ti khīṇe camme ca maṃse ca aṭṭhisaṅghāto ūmivegena bhinno udake nimujji. atha so kāko udake patiṭṭhātuṃ asakkonto uppati, evaṃ uppatitvāti attho. <b>agatī yattha pakkhina</b>nti yasmiṃ samuddamajjhe pakkhīnaṃ agati, tattha so evaṃ uppatito pacchimaṃ disaṃ gantvā tattha patiṭṭhaṃ alabhitvā puratthimaṃ, tato uttaraṃ, tato dakkhiṇanti catassopi disā gantvā attano patiṭṭhānaṃ na ajjhagā nāgañchīti attho. atha vā vāyaso evaṃ uppatitvā pacchimādīsu ekekaṃ disaṃ āgañchi, dīpaṃ pana najjhāgamāti evamettha attho daṭṭhabbo. <b>pāpatthā</b>ti papatito. <b>yathā dubbalako</b>ti yathā dubbalako pateyya, tatheva patito. <b>susū</b>ti susunāmakā caṇḍamacchā. <b>pasayhakārā</b>ti anicchamānakaṃyeva balakkārena. <b>vipakkhaka</b>nti viddhastapakkhakaṃ.</p>
	<p class="paratype03"><b>giddhā ce na vamissantī</b>ti yadi giddhā hutvā kāme na vamissanti, na chaḍḍessanti. <b>kākapaññāva te</b>ti kākassa samānapaññā iti te buddhādayo paṇḍitā <b>vidū</b> vidanti, jānantīti attho. <b>atthasandassanī</b>ti atthappakāsikā. <b>tvañca paññāyase</b>ti tvañca paññāyissasi. idaṃ vuttaṃ hoti — mahārāja, mayā hitakāmena tava ovādo dinno, taṃ pana tvaṃ yadi kāhasi, devaloke nibbattissasi, yadi na kāhasi, kāmapaṅke nimuggo jīvitapariyosāne niraye nibbattissasīti evaṃ tvameva tena kāraṇena vā akāraṇena vā sagge vā niraye vā paññāyissasi. ahaṃ pana sabbabhavehi mutto appaṭisandhikoti.</p>
	<p class="paratype03">imaṃ pana ovādaṃ dentena paccekabuddhena nadī dassitā, tāya vuyhamānaṃ hatthikuṇapaṃ dassitaṃ, kuṇapakhādako kāko dassito, tassa kuṇapaṃ khāditvā pānīyapivanakālo dassito, ramaṇīyavanasaṇḍadassanakālo dassito, kuṇapassa nadiyā vuyhamānassa samuddapaveso dassito, samuddamajjhe kākassa hatthikuṇape patiṭṭhaṃ alabhitvā vināsaṃ pattakālo dassito. tattha nadī viya anamataggo saṃsāro daṭṭhabbo, nadiyā vuyhamānaṃ hatthikuṇapaṃ viya saṃsāre pañca kāmaguṇā, kāko viya bālaputhujjano, kākassa kuṇapaṃ khāditvā pānīyapivanakālo viya puthujjanassa kāmaguṇe paribhuñjitvā somanassikakālo, kākassa kuṇape laggasseva ramaṇīyavanasaṇḍadassanaṃ viya puthujjanassa kāmaguṇesu laggasseva savanavasena aṭṭhatiṃsārammaṇadassanaṃ, kuṇape samuddaṃ paviṭṭhe kākassa patiṭṭhaṃ labhituṃ asakkontassa vināsaṃ pattakālo viya bālaputhujjanassa kāmaguṇagiddhassa pāpaparāyaṇassa kusaladhamme patiṭṭhaṃ labhituṃ asakkontassa mahāniraye mahāvināsapatti daṭṭhabbāti.</p>
	<p class="paratype03">evamassa so imāya upamāya ovādaṃ datvā idāni tameva ovādaṃ thiraṃ katvā patiṭṭhapetuṃ gāthamāha — </p>
	<p class="paratype40">34<b>.</b> </p>
	<p class="paratype21">“ekavācampi dvivācaṃ, bhaṇeyya anukampako. </p>
	<p class="paratype22">tatuttariṃ na bhāseyya, dāsovayyassa santike”ti.</p>
	<p class="paratype03">tattha <b>na bhāseyyā</b>ti vacanaṃ aggaṇhantassa hi tato uttariṃ bhāsamāno sāmikassa santike dāso viya hoti. dāso hi sāmike kathaṃ gaṇhantepi aggaṇhantepi kathetiyeva. tena vuttaṃ <b>“tatuttariṃ na bhāseyyā”</b>ti. </p>
	<p class="paratype40">35<b>.</b> </p>
	<p class="paratype21">“idaṃ vatvāna pakkāmi, soṇako amitabuddhimā. </p>
	<p class="paratype22">vehāse antalikkhasmiṃ, anusāsitvāna khattiyan”ti. — </p>
	<p class="paratype25">ayaṃ abhisambuddhagāthā.</p>
	<p class="paratype03">tattha <b>idaṃ vatvānā</b>ti, bhikkhave, so paccekabuddho amitāya lokuttarabuddhiyā amitabuddhimā idaṃ vatvā iddhiyā uppatitvā “sace pabbajissasi, taveva, no ce pabbajissasi, taveva, dinno te mayā ovādo, appamatto hohī”ti evaṃ anusāsitvāna khattiyaṃ pakkāmi.</p>
	<p class="paratype03">bodhisattopi taṃ ākāsena gacchantaṃ yāva dassanapathā olokento ṭhatvā tasmiṃ cakkhupathe atikkante saṃvegaṃ paṭilabhitvā cintesi — “ayaṃ brāhmaṇo hīnajacco samāno asambhinne khattiyavaṃse jātassa mama matthake attano pādarajaṃ okiranto ākāsaṃ uppatitvā gato, mayāpi ajjeva nikkhamitvā pabbajituṃ vaṭṭatī”ti. so rajjaṃ niyyādetvā pabbajitukāmo gāthādvayamāha — </p>
	<p class="paratype40">36<b>.</b> </p>
	<p class="paratype21">“ko nume rājakattāro, suddā veyyattamāgatā. </p>
	<p class="paratype22">rajjaṃ niyyādayissāmi, nāhaṃ rajjena matthiko. </p>
	<p class="paratype40">37<b>.</b> </p>
	<p class="paratype21">“ajjeva pabbajissāmi, ko jaññā maraṇaṃ suve. </p>
	<p class="paratype22">māhaṃ kākova dummedho, kāmānaṃ vasamanvagan”ti.</p>
	<p class="paratype03">tattha <b>ko nume</b>ti kuhiṃ nu ime. <b>rājakattāro</b>ti ye rājārahaṃ abhisiñcitvā rājānaṃ karonti. <b>suddā veyyattamāgatā</b>ti suddā ca ye ca aññe byattabhāvaṃ āgatā mukhamaṅgalikā. <b>rajjena matthiko</b>ti rajjena atthiko. <b>ko jaññā maraṇaṃ suve</b>ti maraṇaṃ ajja vā suve vāti idaṃ ko jānituṃ samattho.</p>
	<p class="paratype03">evaṃ rajjaṃ niyyādentassa sutvā amaccā āhaṃsu — </p>
	<p class="paratype40">38<b>.</b> </p>
	<p class="paratype21">“atthi te daharo putto, dīghāvu raṭṭhavaḍḍhano. </p>
	<p class="paratype22">taṃ rajje abhisiñcassu, so no rājā bhavissatī”ti.</p>
	<p class="paratype03">tato paraṃ raññā vuttagāthamādiṃ katvā udānasambandhagāthā pāḷinayeneva veditabbā — </p>
	<p class="paratype40">39<b>.</b> </p>
	<p class="paratype21">“khippaṃ kumāramānetha, dīghāvuṃ raṭṭhavaḍḍhanaṃ. </p>
	<p class="paratype22">taṃ rajje abhisiñcissaṃ, so vo rājā bhavissati. </p>
	<p class="paratype40">40<b>.</b> </p>
	<p class="paratype21">“tato kumāramānesuṃ, dīghāvuṃ raṭṭhavaḍḍhanaṃ. </p>
	<p class="paratype22">taṃ disvā ālapī rājā, ekaputtaṃ manoramaṃ. </p>
	<p class="paratype40">41<b>.</b> </p>
	<p class="paratype21">“saṭṭhi gāmasahassāni, paripuṇṇāni sabbaso. </p>
	<p class="paratype22">te putta paṭipajjasu, rajjaṃ niyyādayāmi te. </p>
	<p class="paratype40">42<b>.</b> </p>
	<p class="paratype21">“ajjeva pabbajissāmi, ko jaññā maraṇaṃ suve. </p>
	<p class="paratype22">māhaṃ kāko va dummedho, kāmānaṃ vasamanvagaṃ. </p>
	<p class="paratype40">43<b>.</b> </p>
	<p class="paratype21">“saṭṭhi nāgasahassāni, sabbālaṅkārabhūsitā. </p>
	<p class="paratype22">suvaṇṇakacchā mātaṅgā, hemakappanavāsasā. </p>
	<p class="paratype40">44<b>.</b> </p>
	<p class="paratype21">“ārūḷhā gāmaṇīyebhi, tomaraṅkusapāṇibhi. </p>
	<p class="paratype22">te putta paṭipajjassu, rajjaṃ niyyādayāmi te. </p>
	<p class="paratype40">45<b>.</b> </p>
	<p class="paratype21">“ajjeva pabbajissāmi, ko jaññā maraṇaṃ suve. </p>
	<p class="paratype22">māhaṃ kākova dummedho, kāmānaṃ vasamanvagaṃ. </p>
	<p class="paratype40">46<b>.</b> </p>
	<p class="paratype21">“saṭṭhi assasahassāni, sabbālaṅkārabhūsitā. </p>
	<p class="paratype22">ājānīyāva jātiyā, sindhavā sīghavāhino. </p>
	<p class="paratype40">47<b>.</b> </p>
	<p class="paratype21">“ārūḷhā gāmaṇīyebhi, illiyācāpadhāribhi. </p>
	<p class="paratype22">te putta paṭipajjassu, rajjaṃ niyyādayāmi te. </p>
	<p class="paratype40">48<b>.</b> </p>
	<p class="paratype21">“ajjeva pabbajissāmi, ko jaññā maraṇaṃ suve. </p>
	<p class="paratype22">māhaṃ kākova dummedho, kāmānaṃ vasamanvagaṃ. </p>
	<p class="paratype40">49<b>.</b> </p>
	<p class="paratype21">“saṭṭhi rathasahassāni, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">50<b>.</b> </p>
	<p class="paratype21">“ārūḷhā gāmaṇīyebhi, cāpahatthehi vammibhi. </p>
	<p class="paratype22">te putta paṭipajjassu, rajjaṃ niyyādayāmi te. </p>
	<p class="paratype40">51<b>.</b> </p>
	<p class="paratype21">“ajjeva pabbajissāmi, ko jaññā maraṇaṃ suve. </p>
	<p class="paratype22">māhaṃ kākova dummedho, kāmānaṃ vasamanvagaṃ. </p>
	<p class="paratype40">52<b>.</b> </p>
	<p class="paratype21">“saṭṭhi dhenusahassāni, rohaññā puṅgavūsabhā. </p>
	<p class="paratype22">tā putta paṭipajjassu, rajjaṃ niyyādayāmi te. </p>
	<p class="paratype40">53<b>.</b> </p>
	<p class="paratype21">“ajjeva pabbajissāmi, ko jaññā maraṇaṃ suve. </p>
	<p class="paratype22">māhaṃ kākova dummedho, kāmānaṃ vasamanvagaṃ. </p>
	<p class="paratype40">54<b>.</b> </p>
	<p class="paratype21">“soḷasitthisahassāni, sabbālaṅkārabhūsitā. </p>
	<p class="paratype27">vicitravatthābharaṇā, āmuttamaṇikuṇḍalā. </p>
	<p class="paratype22">tā putta paṭipajjassu, rajjaṃ niyyādayāmi te. </p>
	<p class="paratype40">55<b>.</b> </p>
	<p class="paratype21">“ajjeva pabbajissāmi, ko jaññā maraṇaṃ suve. </p>
	<p class="paratype22">māhaṃ kākova dummedho, kāmānaṃ vasamanvagaṃ. </p>
	<p class="paratype40">56<b>.</b> </p>
	<p class="paratype21">“daharasseva me tāta, mātā matāti me sutaṃ. </p>
	<p class="paratype22">tayā vinā ahaṃ tāta, jīvitumpi na ussahe. </p>
	<p class="paratype40">57<b>.</b> </p>
	<p class="paratype21">“yathā āraññakaṃ nāgaṃ, poto anveti pacchato. </p>
	<p class="paratype22">jessantaṃ giriduggesu, samesu visamesu ca. </p>
	<p class="paratype40">58<b>.</b> </p>
	<p class="paratype21">“evaṃ taṃ anugacchāmi, pattamādāya pacchato. </p>
	<p class="paratype22">subharo te bhavissāmi, na te hessāmi dubbharo. </p>
	<p class="paratype40">59<b>.</b> </p>
	<p class="paratype21">“yathā sāmuddikaṃ nāvaṃ, vāṇijānaṃ dhanesinaṃ. </p>
	<p class="paratype22">vohāro tattha gaṇheyya, vāṇijā byasanī siyā. </p>
	<p class="paratype40">60<b>.</b> </p>
	<p class="paratype21">“evamevāyaṃ puttakali, antarāyakaro mama. </p>
	<p class="paratype22">imaṃ kumāraṃ pāpetha, pāsādaṃ rativaḍḍhanaṃ. </p>
	<p class="paratype40">61<b>.</b> </p>
	<p class="paratype21">“tattha kambusahatthāyo, yathā sakkaṃva accharā. </p>
	<p class="paratype22">tā naṃ tattha ramessanti, tāhi ceso ramissati. </p>
	<p class="paratype40">62<b>.</b> </p>
	<p class="paratype21">“tato kumāraṃ pāpesuṃ, pāsādaṃ rativaḍḍhanaṃ. </p>
	<p class="paratype22">taṃ disvā avacuṃ kaññā, dīghāvuṃ raṭṭhavaḍḍhanaṃ. </p>
	<p class="paratype40">63<b>.</b> </p>
	<p class="paratype21">“devatānusi gandhabbo, adu sakko purindado. </p>
	<p class="paratype22">ko vā tvaṃ kassa vā putto, kathaṃ jānemu taṃ mayaṃ. </p>
	<p class="paratype40">64<b>.</b> </p>
	<p class="paratype21">“namhi devo na gandhabbo, nāpi sakko purindado. </p>
	<p class="paratype27">kāsirañño ahaṃ putto, dīghāvu raṭṭhavaḍḍhano. </p>
	<p class="paratype22">mamaṃ bharatha bhaddaṃ vo, ahaṃ bhattā bhavāmi vo. </p>
	<p class="paratype40">65<b>.</b> </p>
	<p class="paratype21">“taṃ tattha avacuṃ kaññā, dīghāvuṃ raṭṭhavaḍḍhanaṃ. </p>
	<p class="paratype22">kuhiṃ rājā anuppatto, ito rājā kuhiṃ gato. </p>
	<p class="paratype40">66<b>.</b> </p>
	<p class="paratype21">“paṅkaṃ rājā atikkanto, thale rājā patiṭṭhito. </p>
	<p class="paratype22">akaṇḍakaṃ agahanaṃ, paṭipanno mahāpathaṃ. </p>
	<p class="paratype40">67<b>.</b> </p>
	<p class="paratype21">“ahañca paṭipannosmi, maggaṃ duggatigāminaṃ. </p>
	<p class="paratype22">sakaṇṭakaṃ sagahanaṃ, yena gacchanti duggatiṃ. </p>
	<p class="paratype40">68<b>.</b> </p>
	<p class="paratype21">“tassa te svāgataṃ rāja, sīhasseva giribbajaṃ. </p>
	<p class="paratype22">anusāsa mahārāja, tvaṃ no sabbāsamissaro”ti.</p>
	<p class="paratype03">tattha <b>khippa</b>nti tena hi naṃ sīghaṃ ānetha. <b>ālapī</b>ti “saṭṭhi gāmasahassānī”tiādīni vadanto ālapi. <b>sabbālaṅkārabhūsitā</b>ti te nāgā sabbehi sīsūpagādīhi alaṅkārehi bhūsitā. <b>hemakappanavāsasā</b>ti suvaṇṇakhacitena kappanena paṭicchannasarīrā. <b>gāmaṇīyebhī</b>ti hatthācariyehi. <b>ājānīyāvā</b>ti kāraṇākāraṇavijānanakā va. <b>jātiyā</b>ti sindhavajātiyā sindhuraṭṭhe sindhunadītīre jātā. <b>gāmaṇīyebhī</b>ti assācariyehi. <b>illiyā cāpadhāribhī</b>ti illiyāvudhañca cāpāvudhañca dhārentehi. <b>dīpā athopi veyyagghā</b>ti dīpicammabyagghacammaparivārā. <b>gāmaṇīyebhī</b>ti rathikehi. <b>vammibhī</b>ti sannaddhavammehi. <b>rohaññā</b>ti rattavaṇṇā. <b>puṅgavūsabhā</b>ti usabhasaṅkhātena jeṭṭhakapuṅgavena samannāgatā.</p>
	<p class="paratype03"><b>daharasseva me, tātā</b>ti atha naṃ kumāro, tāta, mama daharasseva sato mātā matā iti mayā sutaṃ, sohaṃ tayā vinā jīvituṃ na sakkhissāmīti āha. <b>poto</b>ti taruṇapotako. <b>jessanta</b>nti vicarantaṃ. <b>sāmuddika</b>nti samudde vicarantaṃ. <b>dhanesina</b>nti dhanaṃ pariyesantānaṃ. <b>vohāro</b>ti vicitravohāro heṭṭhākaḍḍhanako vāḷamaccho vā udakarakkhaso vā āvaṭṭo vā. <b>tatthā</b>ti tasmiṃ samudde. <b>vāṇijā byasanī siyā</b>ti atha te vāṇijā byasanappattā bhaveyyuṃ. “siyyunti”pi pāṭho . <b>puttakalī</b>ti puttalāmako puttakāḷakaṇṇī. kumāro puna kiñci vattuṃ na visahi. atha rājā amacce āṇāpento <b>“ima”</b>ntiādimāha. <b>tattha kambusahatthāyo</b>ti kambusaṃ vuccati suvaṇṇaṃ, suvaṇṇābharaṇabhūsitahatthāyoti attho. <b>yathā</b>ti yathā icchanti, tathā karonti.</p>
	<p class="paratype03">evaṃ vatvā mahāsatto tattheva taṃ abhisiñcāpetvā nagaraṃ pāhesi. sayaṃ pana ekakova uyyānā nikkhamitvā himavantaṃ pavisitvā ramaṇīye bhūmibhāge paṇṇasālaṃ māpetvā isipabbajjaṃ pabbajitvā vanamūlaphalāhāro yāpesi. mahājanopi kumāraṃ bārāṇasiṃ pavesesi. so nagaraṃ padakkhiṇaṃ katvā pāsādaṃ abhiruhi. tamatthaṃ pakāsento satthā <b>“tato”</b>tiādimāha. <b>taṃ disvā avacuṃ kaññā</b>ti taṃ mahantena parivārena sirisobhaggena āgataṃ disvā “asuko nāmeso”ti ajānantiyova tā nāṭakitthiyo gantvā avocuṃ. <b>mamaṃ bharathā</b>ti mamaṃ icchatha. <b>paṅka</b>nti rāgādikilesapaṅkaṃ. <b>thale</b>ti pabbajjāya. <b>akaṇṭaka</b>nti rāgakaṇṭakādivirahitaṃ. teheva gahanehi <b>agahanaṃ. mahāpatha</b>nti saggamokkhagāminaṃ mahāmaggaṃ paṭipanno. <b>yenā</b>ti yena micchāmaggena duggatiṃ gacchanti, taṃ ahaṃ paṭipannoti vadati. tato tā cintesuṃ — “rājā tāva amhe pahāya pabbajito, ayampi kāmesu virattacittarūpo, sace naṃ nābhiramessāma, nikkhamitvā pabbajeyya, abhiramanākāramassa karissāmā”ti. atha naṃ abhinandantiyo osānagāthamāhaṃsu. tattha <b>giribbaja</b>nti sīhapotakānaṃ vasanaṭṭhānaṃ kañcanaguhaṃ kesarasīhassa āgataṃ viya tassa tava āgataṃ suāgataṃ. <b>tvaṃ no</b>ti tvaṃ sabbāsampi amhākaṃ issaro, sāmīti.</p>
	<p class="paratype03">evañca pana vatvā sabbā tūriyāni paggaṇhiṃsu, nānappakārāni naccagītāni pavattiṃsu . yaso mahā ahosi, so yasamadamatto pitaraṃ na sari, dhammena rajjaṃ kāretvā yathākammaṃ gato. bodhisattopi jhānābhiññā nibbattetvā āyupariyosāne brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi tathāgato mahābhinikkhamanaṃ nikkhantoyevā”ti vatvā jātakaṃ samodhānesi — “tadā paccekabuddho parinibbāyi, putto rāhulakumāro ahosi, sesaparisā buddhaparisā, arindamarājā pana ahameva ahosin”ti. </p>
	<p class="paratype06">soṇakajātakavaṇṇanā paṭhamā. </p> 
</body>
</html>