<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [345] 5. rājakumbhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>5. cūḷakuṇālavaggo</h4>
	<h5>[345] 5. rājakumbhajātakavaṇṇanā</h5>
	<p class="paratype03"><b>vanaṃ yadaggi dahatī</b>ti idaṃ satthā jetavane viharanto ekaṃ alasabhikkhuṃ ārabbha kathesi. so kira sāvatthivāsī kulaputto sāsane uraṃ datvā pabbajitvāpi alaso ahosi uddesaparipucchāyonisomanasikāravattapaṭivattādīhi paribāhiro nīvaraṇābhibhūto. nisinnaṭṭhānādīsu iriyāpathesu tathā eva hoti. tassa taṃ ālasiyabhāvaṃ ārabbha bhikkhū dhammasabhāyaṃ kathaṃ samuṭṭhāpesuṃ “āvuso, asuko nāma bhikkhu evarūpe niyyānikasāsane pabbajitvā ālasiyo kusīto nīvaraṇābhibhūto viharatī”ti . satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa ālasiyoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa amaccaratanaṃ ahosi, bārāṇasirājā ālasiyajātiko ahosi. bodhisatto “rājānaṃ pabodhessāmī”ti ekaṃ upamaṃ upadhārento vicarati. athekadivasaṃ rājā uyyānaṃ gantvā amaccagaṇaparivuto tattha vicaranto ekaṃ rājakumbhaṃ nāma ālasiyaṃ passi. tathārūpā kira ālasiyā sakaladivasaṃ gacchantāpi ekadvaṅgulamattameva gacchanti. rājā taṃ disvā “vayassa ko nāma so”ti bodhisattaṃ pucchi. mahāsatto “rājakumbho nāmesa, mahārāja, ālasiyo. evarūpo hi sakaladivasaṃ gacchantopi ekaṅguladvaṅgulamattameva gacchatī”ti vatvā tena saddhiṃ sallapanto “ambho, rājakumbha, tumhākaṃ dandhagamanaṃ imasmiṃ araññe dāvaggimhi uṭṭhite kiṃ karothā”ti vatvā paṭhamaṃ gāthamāha — </p>
	<p class="paratype40">173<b>.</b> </p>
	<p class="paratype21">“vanaṃ yadaggi dahati, pāvako kaṇhavattanī. </p>
	<p class="paratype22">kathaṃ karosi pacalaka, evaṃ dandhaparakkamo”ti.</p>
	<p class="paratype03">tattha <b>yadaggī</b>ti yadā aggi. <b>pāvako kaṇhavattanī</b>ti aggino vevacanaṃ. <b>pacalakā</b>ti taṃ ālapati. so hi calanto calanto gacchati, niccaṃ vā pacalāyati, tasmā “pacalako”ti vuccati. <b>dandhaparakkamo</b>ti garuvīriyo.</p>
	<p class="paratype03">taṃ sutvā rājakumbho dutiyaṃ gāthamāha — </p>
	<p class="paratype40">174<b>.</b> </p>
	<p class="paratype21">“bahūni rukkhachiddāni, pathabyā vivarāni ca. </p>
	<p class="paratype22">tāni ce nābhisambhoma, hoti no kālapariyāyo”ti.</p>
	<p class="paratype03">tassattho — paṇḍita, amhākaṃ ito uttarigamanaṃ nāma natthi. imasmiṃ pana araññe rukkhachiddāni pathaviyaṃ vivarāni ca bahūni. yadi tāni na pāpuṇāma, <b>hoti no kālapariyāyo</b>ti maraṇameva no hotīti.</p>
	<p class="paratype03">taṃ sutvā bodhisatto itarā dve gāthā abhāsi — </p>
	<p class="paratype40">175<b>.</b> </p>
	<p class="paratype21">“yo dandhakāle tarati, taraṇīye ca dandhati. </p>
	<p class="paratype22">sukkhapaṇṇaṃva akkamma, atthaṃ bhañjati attano. </p>
	<p class="paratype40">176<b>.</b> </p>
	<p class="paratype21">“yo dandhakāle dandheti, taraṇīye ca tārayi. </p>
	<p class="paratype22">sasīva rattiṃ vibhajaṃ, tassattho paripūratī”ti.</p>
	<p class="paratype03">tattha <b>dandhakāle</b>ti tesaṃ tesaṃ kammānaṃ saṇikaṃ kattabbakāle. <b>taratī</b>ti turitaturito vegena tāni kammāni karoti. <b>sukkhapaṇṇaṃvā</b>ti yathā vātātapasukkhaṃ tālapaṇṇaṃ balavā puriso akkamitvā bhañjeyya, tattheva cuṇṇavicuṇṇaṃ kareyya, evaṃ so attano atthaṃ vuddhiṃ bhañjati. <b>dandhetī</b>ti dandhayati dandhakātabbāni kammāni dandhameva karoti. <b>tārayī</b>ti turitakātabbāni kammāni turitova karoti. <b>sasīva rattiṃ vibhaja</b>nti yathā cando juṇhapakkhaṃ rattiṃ jotayamāno kāḷapakkharattito rattiṃ vibhajanto divase divase paripūrati, evaṃ tassa purisassa attho paripūratīti vuttaṃ hoti.</p>
	<p class="paratype03">rājā bodhisattassa vacanaṃ sutvā tato paṭṭhāya analaso jāto.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājakumbho ālasiyabhikkhu ahosi, paṇḍitāmacco pana ahameva ahosin”ti. </p>
	<p class="paratype06">rājakumbhajātakavaṇṇanā pañcamā. </p> 
</body>
</html>