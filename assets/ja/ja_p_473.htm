<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [467] 4. kāmajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>12. dvādasakanipāto</h3>
	<h4>[467] 4. kāmajātakavaṇṇanā</h4>
	<p class="paratype03"><b>kāmaṃ</b> <b>kāmayamānassā</b>ti idaṃ satthā jetavane viharanto aññataraṃ brāhmaṇaṃ ārabbha kathesi. eko kira sāvatthivāsī brāhmaṇo aciravatītīre khettakaraṇatthāya araññaṃ koṭesi. satthā tassa upanissayaṃ disvā sāvatthiṃ piṇḍāya pavisanto maggā okkamma tena saddhiṃ paṭisanthāraṃ katvā “kiṃ karosi brāhmaṇā”ti vatvā “khettaṭṭhānaṃ koṭāpemi bho, gotamā”ti vutte “sādhu, brāhmaṇa, kammaṃ karohī”ti vatvā agamāsi. eteneva upāyena chinnarukkhe hāretvā khettassa sodhanakāle kasanakāle kedārabandhanakāle vapanakāleti punappunaṃ gantvā tena saddhiṃ paṭisanthāramakāsi. vapanadivase pana so brāhmaṇo “ajja, bho gotama, mayhaṃ vappamaṅgalaṃ, ahaṃ imasmiṃ sasse nipphanne buddhappamukhassa bhikkhusaṅghassa mahādānaṃ dassāmī”ti āha. satthā tuṇhībhāvena adhivāsetvā pakkāmi. punekadivasaṃ brāhmaṇo sassaṃ olokento aṭṭhāsi. satthāpi tattha gantvā “kiṃ karosi brāhmaṇā”ti pucchitvā “sassaṃ olokemi bho gotamā”ti vutte “sādhu brāhmaṇā”ti vatvā pakkāmi. tadā brāhmaṇo cintesi “samaṇo gotamo abhiṇhaṃ āgacchati, nissaṃsayaṃ bhattena atthiko, dassāmahaṃ tassa bhattan”ti. tassevaṃ cintetvā gehaṃ gatadivase satthāpi tattha agamāsi. atha brāhmaṇassa ativiya vissāso ahosi. aparabhāge pariṇate sasse “sve khettaṃ lāyissāmī”ti sanniṭṭhānaṃ katvā nipanne brāhmaṇe aciravatiyā upari sabbarattiṃ karakavassaṃ vassi. mahogho āgantvā ekanāḷimattampi anavasesaṃ katvā sabbaṃ sassaṃ samuddaṃ pavesesi. brāhmaṇo oghamhi patite sassavināsaṃ oloketvā sakabhāvena saṇṭhātuṃ nāhosi, balavasokābhibhūto hatthena uraṃ paharitvā paridevamāno rodanto nipajji.</p>
	<p class="paratype03">satthā paccūsasamaye sokābhibhūtaṃ brāhmaṇaṃ disvā “brāhmaṇassāvassayo bhavissāmī”ti punadivase sāvatthiyaṃ piṇḍāya caritvā piṇḍapātapaṭikkanto bhikkhū vihāraṃ pesetvā pacchāsamaṇena saddhiṃ tassa gehadvāraṃ agamāsi. brāhmaṇo satthu āgatabhāvaṃ sutvā “paṭisanthāratthāya me sahāyo āgato bhavissatī”ti paṭiladdhassāso āsanaṃ paññapesi. satthā pavisitvā paññattāsane nisīditvā “brāhmaṇa, kasmā tvaṃ dummanosi, kiṃ te aphāsukan”ti pucchi. bho gotama, aciravatītīre mayā rukkhacchedanato paṭṭhāya kataṃ kammaṃ tumhe jānātha, ahaṃ “imasmiṃ sasse nipphanne tumhākaṃ dānaṃ dassāmī”ti vicarāmi, idāni me sabbaṃ taṃ sassaṃ mahogho samuddameva pavesesi, kiñci avasiṭṭhaṃ natthi, sakaṭasatamattaṃ dhaññaṃ vinaṭṭhaṃ, tena me mahāsoko uppannoti. “kiṃ pana, brāhmaṇa, socantassa naṭṭhaṃ punāgacchatī”ti. “no hetaṃ bho gotamā”ti. “evaṃ sante kasmā socasi, imesaṃ sattānaṃ dhanadhaññaṃ nāma uppajjanakāle uppajjati, nassanakāle nassati, kiñci saṅkhāragataṃ anassanadhammaṃ nāma natthi, mā cintayī”ti. iti naṃ satthā samassāsetvā tassa sappāyadhammaṃ desento <b>kāmasuttaṃ</b> (su. ni. 772 ādayo) kathesi. suttapariyosāne socanto brāhmaṇo sotāpattiphale patiṭṭhahi. satthā taṃ nissokaṃ katvā uṭṭhāyāsanā vihāraṃ agamāsi. “satthā asukaṃ nāma brāhmaṇaṃ sokasallasamappitaṃ nissokaṃ katvā sotāpattiphale patiṭṭhāpesī”ti sakalanagaraṃ aññāsi. bhikkhū dhammasabhāyaṃ kathaṃ samuṭṭhāpesuṃ “āvuso, dasabalo brāhmaṇena saddhiṃ mittaṃ katvā vissāsiko hutvā upāyeneva tassa sokasallasamappitassa dhammaṃ desetvā taṃ nissokaṃ katvā sotāpattiphale patiṭṭhāpesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepāhaṃ etaṃ nissokamakāsin”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadattassa rañño dve puttā ahesuṃ. so jeṭṭhakassa uparajjaṃ adāsi, kaniṭṭhassa senāpatiṭṭhānaṃ. aparabhāge brahmadatte kālakate amaccā jeṭṭhakassa abhisekaṃ paṭṭhapesuṃ. so “na mayhaṃ rajjenattho, kaniṭṭhassa me dethā”ti vatvā punappunaṃ yāciyamānopi paṭikkhipitvā kaniṭṭhassa abhiseke kate “na me issariyenattho”ti uparajjādīnipi na icchi. “tena hi sādūni bhojanāni bhuñjanto idheva vasāhī”ti vuttepi “na me imasmiṃ nagare kiccaṃ atthī”ti bārāṇasito nikkhamitvā paccantaṃ gantvā ekaṃ seṭṭhikulaṃ nissāya sahatthena kammaṃ karonto vasi. te aparabhāge tassa rājakumārabhāvaṃ ñatvā kammaṃ kātuṃ nādaṃsu, kumāraparihāreneva taṃ parihariṃsu. aparabhāge rājakammikā khettappamāṇaggahaṇatthāya taṃ gāmaṃ agamaṃsu. seṭṭhi rājakumāraṃ upasaṅkamitvā “sāmi, mayaṃ tumhe posema, kaniṭṭhabhātikassa paṇṇaṃ pesetvā amhākaṃ baliṃ hārethā”ti āha. so “sādhū”ti sampaṭicchitvā “ahaṃ asukaseṭṭhikulaṃ nāma upanissāya vasāmi, maṃ nissāya etesaṃ baliṃ vissajjehī”ti paṇṇaṃ pesesi. rājā “sādhū”ti vatvā tathā kāresi.</p>
	<p class="paratype03">atha naṃ sakalagāmavāsinopi janapadavāsinopi upasaṅkamitvā “mayaṃ tumhākaññeva baliṃ dassāma, amhākampi suṅkaṃ vissajjāpehī”ti āhaṃsu. so tesampi atthāya paṇṇaṃ pesetvā vissajjāpesi. tato paṭṭhāya te tasseva baliṃ adaṃsu. athassa mahālābhasakkāro ahosi, tena saddhiññevassa taṇhāpi mahatī jātā. so aparabhāgepi sabbaṃ janapadaṃ yāci, upaḍḍharajjaṃ yāci, kaniṭṭhopi tassa adāsiyeva. so taṇhāya vaḍḍhamānāya upaḍḍharajjenapi asantuṭṭho “rajjaṃ gaṇhissāmī”ti janapadaparivuto taṃ nagaraṃ gantvā bahinagare ṭhatvā “rajjaṃ vā me detu yuddhaṃ vā”ti kaniṭṭhassa paṇṇaṃ pahiṇi. kaniṭṭho cintesi “ayaṃ bālo pubbe rajjampi uparajjādīnipi paṭikkhipitvā idāni ‘yuddhena gaṇhāmī’ti vadati, sace kho panāhaṃ imaṃ yuddhena māressāmi, garahā me bhavissati, kiṃ me rajjenā”ti. athassa “alaṃ yuddhena, rajjaṃ gaṇhatū”ti pesesi. so rajjaṃ gaṇhitvā kaniṭṭhassa uparajjaṃ datvā tato paṭṭhāya rajjaṃ kārento taṇhāvasiko hutvā ekena rajjena asantuṭṭho dve tīṇi rajjāni patthetvā taṇhāya koṭiṃ nāddasa.</p>
	<p class="paratype03">tadā sakko devarājā “ke nu kho loke mātāpitaro upaṭṭhahanti, ke dānādīni puññāni karonti, ke taṇhāvasikā”ti olokento tassa taṇhāvasikabhāvaṃ ñatvā “ayaṃ bālo bārāṇasirajjenapi na tussati, ahaṃ sikkhāpessāmi nan”ti māṇavakavesena rājadvāre ṭhatvā “eko upāyakusalo māṇavo dvāre ṭhito”ti ārocāpetvā “pavisatū”ti vutte pavisitvā rājānaṃ jayāpetvā “kiṃkāraṇā āgatosī”ti vutte “mahārāja tumhākaṃ kiñci vattabbaṃ atthi, raho paccāsīsāmī”ti āha. sakkānubhāvena tāvadeva manussā paṭikkamiṃsu. atha naṃ māṇavo “ahaṃ, mahārāja, phītāni ākiṇṇamanussāni sampannabalavāhanāni tīṇi nagarāni passāmi, ahaṃ te attano ānubhāvena tesu rajjaṃ gahetvā dassāmi, papañcaṃ akatvā sīghaṃ gantuṃ vaṭṭatī”ti āha. so taṇhāvasiko rājā “sādhū”ti sampaṭicchitvā sakkānubhāvena “ko vā tvaṃ, kuto vā āgato, kiṃ vā te laddhuṃ vaṭṭatī”ti na pucchi. sopi ettakaṃ vatvā tāvatiṃsabhavanameva agamāsi.</p>
	<p class="paratype03">rājā amacce pakkosāpetvā “eko māṇavo ‘amhākaṃ tīṇi rajjāni gahetvā dassāmī’ti āha, taṃ pakkosatha, nagare bheriṃ carāpetvā balakāyaṃ sannipātāpetha, papañcaṃ akatvā tīṇi rajjāni gaṇhissāmī”ti vatvā “kiṃ pana te, mahārāja, tassa māṇavassa sakkāro vā kato, nivāsaṭṭhānaṃ vā pucchitan”ti vutte “neva sakkāraṃ akāsiṃ, na nivāsaṭṭhānaṃ pucchiṃ, gacchatha naṃ upadhārethā”ti āha. upadhārentā naṃ adisvā “mahārāja, sakalanagare māṇavaṃ na passāmā”ti ārocesuṃ. taṃ sutvā rājā domanassajāto “tīsu nagaresu rajjaṃ naṭṭhaṃ, mahantenamhi yasena parihīno, ‘neva me paribbayaṃ adāsi, na ca pucchi nivāsaṭṭhānan’ti mayhaṃ kujjhitvā māṇavo anāgato bhavissatī”ti punappunaṃ cintesi. athassa taṇhāvasikassa sarīre ḍāho uppajji, sarīre pariḍayhante udaraṃ khobhetvā lohitapakkhandikā udapādi. ekaṃ bhājanaṃ pavisati, ekaṃ nikkhamati, vejjā tikicchituṃ na sakkonti, rājā kilamati. athassa byādhitabhāvo sakalanagare pākaṭo ahosi.</p>
	<p class="paratype03">tadā bodhisatto takkasilato sabbasippāni uggaṇhitvā bārāṇasinagare mātāpitūnaṃ santikaṃ āgato taṃ rañño pavattiṃ sutvā “ahaṃ tikicchissāmī”ti rājadvāraṃ gantvā “eko kira taruṇamāṇavo tumhe tikicchituṃ āgato”ti ārocāpesi. rājā “mahantamahantā disāpāmokkhavejjāpi maṃ tikicchituṃ na sakkonti, kiṃ taruṇamāṇavo sakkhissati, paribbayaṃ datvā vissajjetha nan”ti āha. taṃ sutvā māṇavo “mayhaṃ vejjakammena vetanaṃ natthi, ahaṃ tikicchāmi, kevalaṃ bhesajjamūlamattaṃ detū”ti āha. taṃ sutvā rājā “sādhū”ti pakkosāpesi. māṇavo rājānaṃ vanditvā “mā bhāyi, mahārāja, ahaṃ te tikicchāmi, apica kho pana me rogassa samuṭṭhānaṃ ācikkhāhī”ti āha. rājā harāyamāno “kiṃ te samuṭṭhānena, bhesajjaṃ eva karohī”ti āha. mahārāja, vejjā nāma “ayaṃ byādhi imaṃ nissāya samuṭṭhito”ti ñatvā anucchavikaṃ bhesajjaṃ karontīti. rājā “sādhu tātā”ti samuṭṭhānaṃ kathento “ekena māṇavena āgantvā tīsu nagaresu rajjaṃ gahetvā dassāmī”tiādiṃ katvā sabbaṃ kathetvā “iti me tāta, taṇhaṃ nissāya byādhi uppanno, sace tikicchituṃ sakkosi, tikicchāhī”ti āha. kiṃ pana mahārāja, socanāya tāni nagarāni sakkā laddhunti? “na sakkā tātā”ti. “evaṃ sante kasmā socasi, mahārāja, sabbameva hi saviññāṇakāviññāṇakavatthuṃ attano kāyaṃ ādiṃ katvā pahāya gamanīyaṃ, catūsu nagaresu rajjaṃ gahetvāpi tvaṃ ekappahāreneva na catasso bhattapātiyo bhuñjissasi, na catūsu sayanesu sayissasi, na cattāri vatthayugāni acchādessasi, taṇhāvasikena nāma bhavituṃ na vaṭṭati, ayañhi taṇhā nāma vaḍḍhamānā catūhi apāyehi muccituṃ na detīti.</p>
	<p class="paratype03">iti naṃ mahāsatto ovaditvā athassa dhammaṃ desento imā gāthā abhāsi — </p>
	<p class="paratype40">37<b>.</b> </p>
	<p class="paratype21">“kāmaṃ kāmayamānassa, tassa ce taṃ samijjhati. </p>
	<p class="paratype22">addhā pītimano hoti, laddhā macco yadicchati. </p>
	<p class="paratype40">38<b>.</b> </p>
	<p class="paratype21">“kāmaṃ kāmayamānassa, tassa ce taṃ samijjhati. </p>
	<p class="paratype22">tato naṃ aparaṃ kāme, ghamme taṇhaṃva vindati. </p>
	<p class="paratype40">39<b>.</b> </p>
	<p class="paratype21">“gavaṃva siṅgino siṅgaṃ, vaḍḍhamānassa vaḍḍhati. </p>
	<p class="paratype27">evaṃ mandassa posassa, bālassa avijānato. </p>
	<p class="paratype22">bhiyyo taṇhā pipāsā ca, vaḍḍhamānassa vaḍḍhati. </p>
	<p class="paratype40">40<b>.</b> </p>
	<p class="paratype21">“pathabyā sāliyavakaṃ, gavāssaṃ dāsaporisaṃ. </p>
	<p class="paratype22">datvā ca nālamekassa, iti vidvā samaṃ care. </p>
	<p class="paratype40">41<b>.</b> </p>
	<p class="paratype21">“rājā pasayha pathaviṃ vijitvā, sasāgarantaṃ mahimāvasanto. </p>
	<p class="paratype22">oraṃ samuddassa atittarūpo, pāraṃ samuddassapi patthayetha. </p>
	<p class="paratype40">42<b>.</b> </p>
	<p class="paratype21">“yāva anussaraṃ kāme, manasā titti nājjhagā. </p>
	<p class="paratype22">tato nivattā paṭikkamma disvā, te ve sutittā ye paññāya tittā. </p>
	<p class="paratype40">43<b>.</b> </p>
	<p class="paratype21">“paññāya tittinaṃ seṭṭhaṃ, na so kāmehi tappati. </p>
	<p class="paratype22">paññāya tittaṃ purisaṃ, taṇhā na kurute vasaṃ. </p>
	<p class="paratype40">44<b>.</b> </p>
	<p class="paratype21">“apacinetheva kāmānaṃ, appicchassa alolupo. </p>
	<p class="paratype22">samuddamatto puriso, na so kāmehi tappati. </p>
	<p class="paratype40">45<b>.</b> </p>
	<p class="paratype21">“rathakārova cammassa, parikantaṃ upāhanaṃ. </p>
	<p class="paratype27">yaṃ yaṃ cajati kāmānaṃ, taṃ taṃ sampajjate sukhaṃ. </p>
	<p class="paratype22">sabbañce sukhamiccheyya, sabbe kāme pariccaje”ti.</p>
	<p class="paratype03">tattha <b>kāma</b>nti vatthukāmampi kilesakāmampi. <b>kāmayamānassā</b>ti patthayamānassa. <b>tassa ce taṃ samijjhatī</b>ti tassa puggalassa taṃ kāmitavatthu samijjhati ce, nipphajjati ceti attho. <b>tato naṃ aparaṃ kāme</b>ti ettha <b>na</b>nti nipātamattaṃ. <b>apara</b>nti parabhāgadīpanaṃ. <b>kāme</b>ti upayogabahuvacanaṃ. idaṃ vuttaṃ hoti — sace kāmaṃ kāmayamānassa taṃ kāmitavatthu samijjhati, tasmiṃ samiddhe tato paraṃ so puggalo kāmayamāno yathā nāma <b>ghamme</b> gimhakāle vātātapena kilanto <b>taṇhaṃ vindati,</b> pānīyapipāsaṃ paṭilabhati, evaṃ bhiyyo kāmataṇhāsaṅkhāte kāme vindati paṭilabhati, rūpataṇhādikā taṇhā cassa vaḍḍhatiyevāti. <b>gavaṃvā</b>ti gorūpassa viya. <b>siṅgino</b>ti matthakaṃ padāletvā uṭṭhitasiṅgassa. <b>mandassā</b>ti mandapaññassa. <b>bālassā</b>ti bāladhamme yuttassa. idaṃ vuttaṃ hoti — yathā vacchakassa vaḍḍhantassa sarīreneva saddhiṃ siṅgaṃ vaḍḍhati, evaṃ andhabālassapi appattakāmataṇhā ca pattakāmapipāsā ca aparāparaṃ vaḍḍhatīti. </p>
	<p class="paratype01"><b>sāliyavaka</b>nti sālikhettayavakhettaṃ. etena sāliyavādikaṃ sabbaṃ dhaññaṃ dasseti, dutiyapadena sabbaṃ dvipadacatuppadaṃ dasseti. paṭhamapadena vā sabbaṃ aviññāṇakaṃ, itarena saviññāṇakaṃ. <b>datvā cā</b>ti datvāpi. idaṃ vuttaṃ hoti — tiṭṭhantu tīṇi rajjāni, sace so māṇavo aññaṃ vā sakalampi pathaviṃ saviññāṇakāviññāṇakaratanapūraṃ kassaci datvā gaccheyya, idampi ettakaṃ vatthu ekasseva apariyantaṃ, evaṃ duppūrā esā taṇhā nāma. <b>iti vidvā samaṃ care</b>ti evaṃ jānanto puriso taṇhāvasiko ahutvā kāyasamācārādīni pūrento careyya.</p>
	<p class="paratype03"><b>ora</b>nti orimakoṭṭhāsaṃ patvā tena atittarūpo puna samuddapārampi patthayetha. evaṃ taṇhāvasikasattā nāma duppūrāti dasseti. <b>yāvā</b>ti aniyāmitaparicchedo. <b>anussara</b>nti anussaranto. <b>nājjhagā</b>ti na vindati. idaṃ vuttaṃ hoti — mahārāja, puriso apariyantepi kāme manasā anussaranto tittiṃ na vindati, pattukāmova hoti, evaṃ kāmesu sattānaṃ taṇhā vaḍḍhateva. <b>tato nivattā</b>ti tato pana vatthukāmakilesakāmato cittena nivattitvā kāyena paṭikkamma ñāṇena ādīnavaṃ disvā ye paññāya tittā paripuṇṇā, te tittā nāma.</p>
	<p class="paratype03"><b>paññāya tittinaṃ seṭṭha</b>nti paññāya tittīnaṃ ayaṃ paripuṇṇaseṭṭho, ayameva vā pāṭho. <b>na so kāmehi tappatī</b>ti “na hī”tipi pāṭho. yasmā paññāya titto puriso kāmehi na pariḍayhatīti attho. <b>na kurute vasa</b>nti tādisañhi purisaṃ taṇhā vase vattetuṃ na sakkoti, sveva pana taṇhāya ādīnavaṃ disvā sarabhaṅgamāṇavo viya ca aḍḍhamāsakarājā viya ca taṇhāvase na pavattatīti attho. <b>apacinethevā</b>ti viddhaṃsetheva. <b>samuddamatto</b>ti mahatiyā paññāya samannāgatattā samuddappamāṇo. so mahantena aggināpi samuddo viya kilesakāmehi na tappati na ḍayhati.</p>
	<p class="paratype03"><b>rathakāro</b>ti cammakāro. <b>parikanta</b>nti parikantanto. idaṃ vuttaṃ hoti — yathā cammakāro upāhanaṃ parikantanto yaṃ yaṃ cammassa agayhūpagaṭṭhānaṃ hoti, taṃ taṃ cajitvā upāhanaṃ katvā upāhanamūlaṃ labhitvā sukhito hoti, evameva paṇḍito cammakārasatthasadisāya paññāya kantanto yaṃ yaṃ odhiṃ kāmānaṃ cajati, tena tenassa kāmodhinā rahitaṃ taṃ taṃ kāyakammaṃ vacīkammaṃ manokammañca sukhaṃ sampajjati vigatadarathaṃ, sace pana sabbampi kāyakammādisukhaṃ vigatapariḷāhameva iccheyya, kasiṇaṃ bhāvetvā jhānaṃ nibbattetvā sabbe kāme pariccajeti.</p>
	<p class="paratype03">bodhisattassa pana imaṃ gāthaṃ kathentassa rañño setacchattaṃ ārammaṇaṃ katvā odātakasiṇajjhānaṃ udapādi, rājāpi arogo ahosi. so tuṭṭho sayanā vuṭṭhahitvā “ettakā vejjā maṃ tikicchituṃ nāsakkhiṃsu, paṇḍitamāṇavo pana attano ñāṇosadhena maṃ nirogaṃ akāsī”ti tena saddhiṃ sallapanto dasamaṃ gāthamāha — </p>
	<p class="paratype40">46<b>.</b> </p>
	<p class="paratype21">“aṭṭha te bhāsitā gāthā, sabbā honti sahassiyā. </p>
	<p class="paratype22">paṭigaṇha mahābrahme, sādhetaṃ tava bhāsitan”ti.</p>
	<p class="paratype03">tattha <b>aṭṭhā</b>ti dutiyagāthaṃ ādiṃ katvā kāmādīnavasaṃyuttā aṭṭha. <b>sahassiyā</b>ti sahassārahā. <b>paṭigaṇhā</b>ti aṭṭha sahassāni gaṇha. <b>sādhetaṃ tava bhāsita</b>nti sādhu etaṃ tava vacanaṃ.</p>
	<p class="paratype03">taṃ sutvā mahāsatto ekādasamaṃ gāthamāha — </p>
	<p class="paratype40">47<b>.</b> </p>
	<p class="paratype21">“na me attho sahassehi, satehi nahutehi vā. </p>
	<p class="paratype22">pacchimaṃ bhāsato gāthaṃ, kāme me na rato mano”ti.</p>
	<p class="paratype03">tattha <b>pacchima</b>nti “rathakārova cammassā”ti gāthaṃ. <b>kāme me na rato mano</b>ti imaṃ gāthaṃ bhāsamānasseva mama vatthukāmepi kilesakāmepi mano nābhiramāmi. ahañhi imaṃ gāthaṃ bhāsamāno attanova dhammadesanāya jhānaṃ nibbattesiṃ, mahārājāti.</p>
	<p class="paratype03">rājā bhiyyosomattāya tussitvā mahāsattaṃ vaṇṇento osānagāthamāha — </p>
	<p class="paratype40">48<b>.</b> </p>
	<p class="paratype21">“bhadrako vatāyaṃ māṇavako, sabbalokavidū muni. </p>
	<p class="paratype22">yo imaṃ taṇhaṃ dukkhajananiṃ, parijānāti paṇḍito”ti.</p>
	<p class="paratype03">tattha <b>dukkhajanani</b>nti sakalavaṭṭadukkhajananiṃ. <b>parijānātī</b>ti parijāni paricchindi, luñcitvā nīharīti bodhisattaṃ vaṇṇento evamāha.</p>
	<p class="paratype03">bodhisattopi “mahārāja, appamatto hutvā dhammaṃ carā”ti rājānaṃ ovaditvā ākāsena himavantaṃ gantvā isipabbajjaṃ pabbajitvā yāvatāyukaṃ ṭhatvā brahmavihāre bhāvetvā aparihīnajjhāno hutvā brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, pubbepāhaṃ etaṃ brāhmaṇaṃ nissokamakāsin”ti vatvā jātakaṃ samodhānesi — “tadā rājā esa brāhmaṇo ahosi, paṇḍitamāṇavo pana ahameva ahosin”ti. </p>
	<p class="paratype06">kāmajātakavaṇṇanā catutthā. </p> 
</body>
</html>