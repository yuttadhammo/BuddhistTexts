<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [386] 1. kharaputtajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>2. kharaputtavaggo</h4>
	<h5>[386] 1. kharaputtajātakavaṇṇanā</h5>
	<p class="paratype03"><b>saccaṃ</b> <b>kirevamāhaṃsū</b>ti idaṃ satthā jetavane viharanto purāṇadutiyikāpalobhanaṃ ārabbha kathesi. tañhi bhikkhuṃ satthā “saccaṃ kira tvaṃ bhikkhu ukkaṇṭhitosī”ti pucchitvā “āma, bhante”ti vutte “kena ukkaṇṭhāpitosī”ti vatvā “purāṇadutiyikāyā”ti vutte “bhikkhu ayaṃ te itthī anatthakārikā, pubbepi tvaṃ imaṃ nissāya aggiṃ pavisitvā maranto paṇḍite nissāya jīvitaṃ labhī”ti vatvā atītaṃ āhari.</p>
	<p class="paratype03">atīte bārāṇasiyaṃ senake nāma raññe rajjaṃ kārente bodhisatto sakkattaṃ kāresi. tadā senakassa rañño ekena nāgarājena saddhiṃ mittabhāvo hoti. so kira nāgarājā nāgabhavanā nikkhamitvā thale gocaraṃ gaṇhanto carati. atha naṃ gāmadārakā disvā “sappo ayan”ti leḍḍudaṇḍādīhi pahariṃsu. atha rājā uyyānaṃ kīḷituṃ gacchanto disvā “kiṃ ete dārakā karontī”ti pucchitvā “ekaṃ sappaṃ paharantī”ti sutvā “paharituṃ mā detha, palāpetha ne”ti palāpesi. nāgarājā jīvitaṃ labhitvā nāgabhavanaṃ gantvā bahūni ratanāni ādāya aḍḍharattasamaye rañño sayanagharaṃ pavisitvā tāni ratanāni datvā “mahārāja, mayā tumhe nissāya jīvitaṃ laddhan”ti raññā saddhiṃ mittabhāvaṃ katvā punappunaṃ gantvā rājānaṃ passati. so attano nāgamāṇavikāsu ekaṃ kāmesu atittaṃ nāgamāṇavikaṃ rakkhaṇatthāya rañño santike ṭhapetvā “yadā etaṃ na passasi, tadā imaṃ mantaṃ parivatteyyāsī”ti tassa ekaṃ mantaṃ adāsi. </p>
	<p class="paratype01">so ekadivasaṃ uyyānaṃ gantvā nāgamāṇavikāya saddhiṃ pokkharaṇiyaṃ udakakīḷaṃ kīḷi. nāgamāṇavikā ekaṃ udakasappaṃ disvā attabhāvaṃ vijahitvā tena saddhiṃ asaddhammaṃ paṭisevi. rājā taṃ apassanto “kahaṃ nu kho gatā”ti mantaṃ parivattetvā anācāraṃ karontiṃ disvā veḷupesikāya pahari. sā kujjhitvā tato nāgabhavanaṃ gantvā “kasmā āgatāsī”ti puṭṭhā “tumhākaṃ sahāyo maṃ attano vacanaṃ agaṇhantiṃ piṭṭhiyaṃ paharī”ti pahāraṃ dassesi. nāgarājā tathato ajānitvāva cattāro nāgamāṇavake āmantetvā “gacchatha, senakassa sayanagharaṃ pavisitvā nāsavātena taṃ bhusaṃ viya viddhaṃsethā”ti pesesi. te gantvā rañño sirisayane nipannakāle gabbhaṃ pavisiṃsu. tesaṃ pavisanavelāyameva rājā deviṃ āha — “jānāsi nu kho bhadde, nāgamāṇavikāya gataṭṭhānan”ti? “na jānāmi, devā”ti. “ajja sā amhākaṃ pokkharaṇiyaṃ kīḷanakāle attabhāvaṃ vijahitvā ekena udakasappena saddhiṃ anācāraṃ akāsi, atha naṃ ahaṃ ‘evaṃ mā karī’ti sikkhāpanatthāya veḷupesikāya pahariṃ, sā ‘nāgabhavanaṃ gantvā sahāyassa me aññaṃ kiñci kathetvā mettiṃ bhindeyyā’ti me bhayaṃ uppajjatī”ti. taṃ sutvā nāgamāṇavakā tatova nivattitvā nāgabhavanaṃ gantvā nāgarājassa tamatthaṃ ārocesuṃ. so saṃvegappatto hutvā taṅkhaṇaññeva rañño sayanagharaṃ āgantvā tamatthaṃ ācikkhitvā khamāpetvā “idaṃ me daṇḍakamman”ti sabbarutajānanaṃ nāma mantaṃ datvā “ayaṃ, mahārāja, anaggho manto, sace imaṃ mantaṃ aññassa dadeyyāsi, datvāva aggiṃ pavisitvā mareyyāsī”ti āha. rājā “sādhū”ti sampaṭicchi. so tato paṭṭhāya kipillikānampi saddaṃ jānāti.</p>
	<p class="paratype03">tassekadivasaṃ mahātale nisīditvā madhuphāṇitehi khādanīyaṃ khādantassa ekaṃ madhubindu ca phāṇitabindu ca pūvakhaṇḍañca bhūmiyaṃ pati. ekā kipillikā taṃ disvā “rañño mahātale madhucāṭi bhinnā, phāṇitasakaṭaṃ pūvasakaṭaṃ nikkujjitaṃ, madhuphāṇitañca pūvañca khādathā”ti viravantī vicarati. atha rājā tassā ravaṃ sutvā hasi. rañño samīpe ṭhitā devī “kiṃ nu kho disvā rājā hasī”ti cintesi. tasmiṃ khādanīyaṃ khāditvā nhatvā pallaṅke nisinne ekaṃ makkhikaṃ sāmiko “ehi bhadde, kilesaratiyā ramissāmā”ti āha. atha naṃ sā “adhivāsehi tāva sāmi, idāni rañño gandhe āharissanti, tassa vilimpantassa pādamūle gandhacuṇṇaṃ patissati, ahaṃ tattha vaṭṭetvā sugandhā bhavissāmi, tato rañño piṭṭhiyaṃ nipajjitvā ramissāmā”ti āha. rājā tampi saddaṃ sutvā hasi. devīpi “kiṃ nu kho disvā hasī”ti puna cintesi. puna rañño sāyamāsaṃ bhuñjantassa ekaṃ bhattasitthaṃ bhūmiyaṃ pati. kipillikā “rājakule bhattasakaṭaṃ bhaggaṃ, bhattaṃ bhuñjathā”ti viravi. taṃ sutvā rājā punapi hasi. devī suvaṇṇakaṭacchuṃ gahetvā rājānaṃ parivisantī “maṃ nu kho disvā rājā hasatī”ti vitakkesi.</p>
	<p class="paratype03">sā raññā saddhiṃ sayanaṃ āruyha nipajjanakāle “kiṃkāraṇā deva, hasī”ti pucchi. so “kiṃ te mama hasitakāraṇenā”ti vatvā punappunaṃ nibaddho kathesi. atha naṃ sā “tumhākaṃ jānanamantaṃ mayhaṃ dethā”ti vatvā “na sakkā dātun”ti paṭikkhittāpi punappunaṃ nibandhi . rājā “sacāhaṃ imaṃ mantaṃ tuyhaṃ dassāmi, marissāmī”ti āha. “marantopi mayhaṃ dehi, devā”ti. rājā mātugāmavasiko hutvā “sādhū”ti sampaṭicchitvā “imissā mantaṃ datvā aggiṃ pavisissāmī”ti rathena uyyānaṃ pāyāsi.</p>
	<p class="paratype03">tasmiṃ khaṇe sakko lokaṃ olokento imaṃ kāraṇaṃ disvā “ayaṃ bālarājā mātugāmaṃ nissāya ‘aggiṃ pavisissāmī’ti gacchati, jīvitamassa dassāmī”ti sujaṃ asurakaññaṃ ādāya bārāṇasiṃ āgantvā taṃ ajikaṃ katvā attanā ajo hutvā “mahājano mā passatū”ti adhiṭṭhāya rañño rathassa purato ahosi. taṃ rājā ceva rathe yuttasindhavā ca passanti, añño koci na passati. ajo kathāsamuṭṭhāpanatthaṃ rathapurato ajikāya saddhiṃ methunaṃ dhammaṃ paṭisevanto viya ahosi. tameko rathe yuttasindhavo disvā “samma ajarāja, mayaṃ pubbe ‘ajā kira bālā ahirikā’ti assumha, na ca taṃ passimha, tvaṃ pana raho paṭicchannaṭṭhāne kattabbaṃ anācāraṃ amhākaṃ ettakānaṃ passantānaññeva karosi, na lajjasi, taṃ no pubbe sutaṃ iminā diṭṭhena sametī”ti vatvā paṭhamaṃ gāthamāha — </p>
	<p class="paratype40">77<b>.</b> </p>
	<p class="paratype21">“saccaṃ kirevamāhaṃsu, vastaṃ bāloti paṇḍitā. </p>
	<p class="paratype22">passa bālo rahokammaṃ, āvikubbaṃ na bujjhatī”ti. </p>
	<p class="paratype01">tattha <b>vasta</b>nti ajaṃ. <b>paṇḍitā</b>ti ñāṇasampannā taṃ bāloti vadanti, saccaṃ kira vadanti. <b>passā</b>ti ālapanaṃ, passathāhi attho. <b>na bujjhatī</b>ti evaṃ kātuṃ ayuttanti na jānāti.</p>
	<p class="paratype03">taṃ sutvā ajo dve gāthā abhāsi — </p>
	<p class="paratype40">78<b>.</b> </p>
	<p class="paratype21">“tvaṃ khopi samma bālosi, kharaputta vijānahi. </p>
	<p class="paratype22">rajjuyā hi parikkhitto, vaṅkoṭṭho ohitomukho. </p>
	<p class="paratype40">79<b>.</b> </p>
	<p class="paratype21">“aparampi samma te bālyaṃ, yo mutto na palāyasi. </p>
	<p class="paratype22">so ca bālataro samma, yaṃ tvaṃ vahati senakan”ti.</p>
	<p class="paratype03">tattha <b>tvaṃ khopi sammā</b>ti samma sindhava mayāpi kho tvaṃ bālataro. <b>kharaputtā</b>ti so kira gadrabhassa jātako, tena taṃ evamāha. <b>vijānahī</b>ti ahameva bāloti evaṃ jānāhi. <b>parikkhitto</b>ti yugena saddhiṃ gīvāya parikkhitto. <b>vaṅkoṭṭho</b>ti vaṅkaoṭṭho. <b>ohitomukho</b>ti mukhabandhanena pihitamukho. <b>yo mutto na palāyasī</b>ti yo tvaṃ rathato mutto samāno muttakāle palāyitvā araññaṃ na pavisasi, taṃ te apalāyanaṃ aparampi bālyaṃ, <b>so ca bālataro</b>ti yaṃ tvaṃ senakaṃ vahasi, so senako tayāpi bālataro.</p>
	<p class="paratype03">rājā tesaṃ ubhinnampi kathaṃ jānāti, tasmā taṃ suṇanto saṇikaṃ rathaṃ pesesi. sindhavopi tassa kathaṃ sutvā puna catutthaṃ gāthamāha — </p>
	<p class="paratype40">80<b>.</b> </p>
	<p class="paratype21">“yaṃ nu samma ahaṃ bālo, ajarāja vijānahi. </p>
	<p class="paratype22">atha kena senako bālo, taṃ me akkhāhi pucchito”ti.</p>
	<p class="paratype03">tattha <b>ya</b>nti karaṇatthe paccattavacanaṃ. <b>nū</b>ti anussavatthe nipāto. idaṃ vuttaṃ hoti — samma ajarāja, yena tāva tiracchānagatattena kāraṇena ahaṃ bālo, taṃ tvaṃ kāraṇaṃ jānāhi, sakkā etaṃ tayā ñātuṃ, ahañhi tiracchānagatattāva bālo, tasmā maṃ kharaputtātiādīni vadanto suṭṭhu vadasi, ayaṃ pana senako rājā kena kāraṇena bālo, taṃ me kāraṇaṃ pucchito akkhāhīti.</p>
	<p class="paratype03">taṃ sutvā ajo ācikkhanto pañcamaṃ gāthamāha — </p>
	<p class="paratype40">81<b>.</b> </p>
	<p class="paratype21">“uttamatthaṃ labhitvāna, bhariyāya yo padassati. </p>
	<p class="paratype22">tena jahissatattānaṃ, sā cevassa na hessatī”ti.</p>
	<p class="paratype03">tattha <b>uttamattha</b>nti sabbarutajānanamantaṃ. <b>tenā</b>ti tassā mantappadānasaṅkhātena kāraṇena taṃ datvā aggiṃ pavisanto attānañca jahissati, sā cassa bhariyā na bhavissati, tasmā esa tayāpi bālataro, yo laddhaṃ yasaṃ rakkhituṃ na sakkotīti.</p>
	<p class="paratype03">rājā tassa vacanaṃ sutvā “ajarāja, amhākaṃ sotthiṃ karontopi tvaññeva karissasi, kathehi tāva no kattabbayuttakan”ti āha. atha naṃ ajarājā “mahārāja, imesaṃ sattānaṃ attanā añño piyataro nāma natthi, ekaṃ piyabhaṇḍaṃ nissāya attānaṃ nāsetuṃ laddhayasaṃ pahātuṃ na vaṭṭatī”ti vatvā chaṭṭhaṃ gāthamāha — </p>
	<p class="paratype40">82<b>.</b> </p>
	<p class="paratype21">“na ve piyammeti janinda tādiso, attaṃ niraṃkatvā piyāni sevati. </p>
	<p class="paratype22">attāva seyyo paramā ca seyyo, labbhā piyā ocitatthena pacchā”ti.</p>
	<p class="paratype03">tattha <b>piyamme</b>ti piyaṃ me, ayameva vā pāṭho. idaṃ vuttaṃ hoti — janinda, tādiso tumhādiso yasamahatte ṭhito puggalo ekaṃ piyabhaṇḍaṃ nissāya “idaṃ piyaṃ me”ti attaṃ niraṃkatvā attānaṃ chaḍḍetvā tāni piyāni na sevateva. kiṃkāraṇā? <b>attāva seyyo paramā ca seyyo</b>ti, yasmā sataguṇena sahassaguṇena attāva seyyo varo uttamo, paramā ca seyyo, paramā uttamāpi aññasmā piyabhaṇḍāti attho. ettha hi ca-kāro pi-kāratthe nipātoti daṭṭhabbo. <b>labbhā piyā ocitatthena pacchā</b>ti ocitatthena vaḍḍhitatthena yasasampannena purisena pacchā piyā nāma sakkā laddhuṃ, na tassā kāraṇā attā nāsetabboti.</p>
	<p class="paratype03">evaṃ mahāsatto rañño ovādaṃ adāsi. rājā tussitvā “ajarāja, kuto āgatosī”ti pucchi. sakko ahaṃ, mahārāja, tava anukampāya taṃ maraṇā mocetuṃ āgatomhīti. devarāja, ahaṃ etissā “mantaṃ dassāmī”ti avacaṃ, idāni “kiṃ karomī”ti? “mahārāja, tumhākaṃ ubhinnampi vināsena kiccaṃ natthi, ‘sippassa upacāro’ti vatvā etaṃ katipaye pahāre paharāpehi, iminā upāyena na gaṇhissatī”ti. rājā “sādhū”ti sampaṭicchi. mahāsatto rañño ovādaṃ datvā sakaṭṭhānameva gato. rājā uyyānaṃ gantvā deviṃ pakkosāpetvā āha “gaṇhissasi bhadde, mantan”ti? “āma, devā”ti. “tena hi upacāraṃ karomī”ti. “ko upacāro”ti? “piṭṭhiyaṃ pahārasate pavattamāne saddaṃ kātuṃ na vaṭṭatī”ti. sā mantalobhena “sādhū”ti sampaṭicchi. rājā coraghātake pakkosāpetvā kasā gāhāpetvā ubhosu passesu paharāpesi. sā dve tayo pahāre adhivāsetvā tato paraṃ “na me mantena attho”ti ravi. atha naṃ rājā “tvaṃ maṃ māretvā mantaṃ gaṇhitukāmāsī”ti piṭṭhiyaṃ niccammaṃ kāretvā vissajjāpesi. sā tato paṭṭhāya puna kathetuṃ nāsakkhi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. tadā rājā ukkaṇṭhitabhikkhu ahosi, devī purāṇadutiyikā, asso sāriputto, sakko pana ahameva ahosinti. </p>
	<p class="paratype06">kharaputtajātakavaṇṇanā paṭhamā. </p> 
</body>
</html>