<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [231] 1. upāhanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[231] 1. upāhanajātakavaṇṇanā</h5>
	<p class="paratype03"><b>yathāpi</b> <b>kītā</b>ti idaṃ satthā jetavane viharanto devadattaṃ ārabbha kathesi. dhammasabhāyañhi bhikkhū kathaṃ samuṭṭhāpesuṃ — “āvuso, devadatto ācariyaṃ paccakkhāya tathāgatassa paṭipakkho paṭisattu hutvā mahāvināsaṃ pāpuṇī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, devadatto idāneva ācariyaṃ paccakkhāya mama paṭipakkho hutvā mahāvināsaṃ patto, pubbepi pattoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto hatthācariyakule nibbattitvā vayappatto hatthisippe nipphattiṃ pāpuṇi. atheko kāsigāmako māṇavako āgantvā tassa santike sippaṃ uggaṇhi. bodhisattā nāma sippaṃ vācentā ācariyamuṭṭhiṃ na karonti, attano jānananiyāmena niravasesaṃ sikkhāpenti. tasmā so māṇavo bodhisattassa jānanasippaṃ niravasesamuggaṇhitvā bodhisattaṃ āha — “ācariya, ahaṃ rājānaṃ upaṭṭhahissāmī”ti. bodhisatto “sādhu, tātā”ti gantvā rañño ārocesi — “mahārāja, mama antevāsiko tumhe upaṭṭhātuṃ icchatī”ti. “sādhu, upaṭṭhātū”ti. “tena hissa paribbayaṃ jānāthā”ti? “tumhākaṃ antevāsiko tumhehi samakaṃ na lacchati, tumhesu sataṃ labhantesu paṇṇāsaṃ lacchati, dve labhantesu ekaṃ lacchatī”ti. so gehaṃ gantvā taṃ pavattiṃ antevāsikassa ārocesi. antevāsiko “ahaṃ, ācariya, tumhehi samaṃ sippaṃ jānāmi. sace samakaññeva paribbayaṃ labhissāmi, upaṭṭhahissāmi. no ce, na upaṭṭhahissāmī”ti āha. bodhisatto taṃ pavattiṃ rañño ārocesi. rājā “sace so tumhehi samappakāro, tumhehi samakaññeva sippaṃ dassetuṃ sakkonto samakaṃ labhissatī”ti āha. bodhisatto taṃ pavattiṃ tassa ārocetvā tena “sādhu dassessāmī”ti vutte rañño ārocesi. rājā “tena hi sve sippaṃ dassethā”ti. “sādhu, dassessāma, nagare bheriṃ carāpethā”ti. rājā “sve kira ācariyo ca antevāsiko ca ubho hatthisippaṃ dassessanti, rājaṅgaṇe sannipatitvā daṭṭhukāmā passantū”ti bheriṃ carāpesi. </p>
	<p class="paratype01">ācariyo “na me antevāsiko upāyakosallaṃ jānātī”ti ekaṃ hatthiṃ gahetvā ekaratteneva vilomaṃ sikkhāpesi. so taṃ “gacchā”ti vutte osakkituṃ, “osakkā”ti vutte gantuṃ, “tiṭṭhā”ti vutte nipajjituṃ, “nipajjā”ti vutte ṭhātuṃ, “gaṇhā”ti vutte ṭhapetuṃ, “ṭhapehī”ti vutte gaṇhituṃ sikkhāpetvā punadivase taṃ hatthiṃ abhiruhitvā rājaṅgaṇaṃ agamāsi. antevāsikopi ekaṃ manāpaṃ hatthiṃ abhiruhi. mahājano sannipati. ubhopi samakaṃ sippaṃ dassesuṃ. puna bodhisatto attano hatthiṃ vilomaṃ kāresi, so “gacchā”ti vutte osakki, “osakkā”ti vutte purato dhāvi, “tiṭṭhā”ti vutte nipajji, “nipajjā”ti vutte aṭṭhāsi, “gaṇhā”ti vutte nikkhipi, “nikkhipā”ti vutte gaṇhi. mahājano “are duṭṭhāntevāsika, tvaṃ ācariyena saddhiṃ sārambhaṃ karosi, attano pamāṇaṃ na jānāsi, ‘ācariyena samakaṃ jānāmī’ti evaṃsaññī hosī”ti leḍḍudaṇḍādīhi paharitvā tattheva jīvitakkhayaṃ pāpesi.</p>
	<p class="paratype03">bodhisatto hatthimhā oruyha rājānaṃ upasaṅkamitvā “mahārāja, sippaṃ nāma attano sukhatthāya gaṇhanti, ekaccassa pana gahitasippaṃ dukkaṭaupāhanā viya vināsameva āvahatī”ti vatvā idaṃ gāthādvayamāha — </p>
	<p class="paratype40">161<b>.</b> </p>
	<p class="paratype21">“yathāpi kītā purisassupāhanā, sukhassa atthāya dukhaṃ udabbahe. </p>
	<p class="paratype22">ghammābhitattā talasā papīḷitā, tasseva pāde purisassa khādare. </p>
	<p class="paratype40">162<b>.</b> </p>
	<p class="paratype21">“evameva yo dukkulīno anariyo, tammāka vijjañca sutañca ādiya. </p>
	<p class="paratype22">tameva so tattha sutena khādati, anariyo vuccati pānadūpamo”ti.</p>
	<p class="paratype03">tattha <b>udabbahe</b>ti udabbaheyya. <b>ghammābhitattā talasā papīḷitā</b>ti ghammena abhitattā pādatalena ca pīḷitā. <b>tassevā</b>ti yena tā sukhatthāya kiṇitvā pādesu paṭimukkā dukkaṭūpāhanā, tasseva. <b>khādare</b>ti vaṇaṃ karontā pāde khādanti.</p>
	<p class="paratype03"><b>dukkulīno</b>ti dujjātiko akulaputto. <b>anariyo</b>ti hirottappavajjito asappuriso. <b>tammāka vijjañca sutañca ādiyā</b>ti ettha taṃ taṃ manatīti “tammo”ti vattabbe tammāko, taṃ taṃ sippaṃ āsevati parivattetīti attho, ācariyassetaṃ nāmaṃ. tasmā tammākā, gāthābandhasukhatthaṃ panassa rassabhāvo kato. <b>vijja</b>nti aṭṭhārasasu vijjāṭṭhānesu yaṃkiñci. <b>suta</b>nti yaṃkiñci sutapariyatti. <b>ādiyā</b>tiādiyitvā. <b>tameva so tattha sutena khādatī</b>ti <b>tamevā</b>ti attānameva. <b>so</b>ti yo dukkulīno anariyo ācariyamhā vijjañca sutañca ādiyati, so. <b>tattha sutena khādatī</b>ti tassa santike sutena so attānameva khādatīti attho. aṭṭhakathāyaṃ pana “teneva so tattha sutena khādatī”tipi pāṭho. tassāpi so tena tattha sutena attānameva khādatīti ayameva attho. <b>anariyo vuccati pānadūpamo</b>ti iti anariyo dupāhanūpamo dukkaṭūpāhanūpamo vuccati. yathā hi dukkaṭūpāhanā purisaṃ khādanti, evamesa sutena khādanto attanāva attānaṃ khādati. atha vā pānāya dutoti pānadu, upāhanūpatāpitassa upāhanāya khāditapādassetaṃ nāmaṃ. tasmā yo so attānaṃ sutena khādati, so tena sutena khāditattā “anariyo”ti vuccati pānadūpamo, upāhanūpatāpitapādasadisoti vuccatīti ayamettha attho. rājā tuṭṭho bodhisattassa mahantaṃ yasaṃ adāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā antevāsiko devadatto ahosi, ācariyo pana ahameva ahosin”ti. </p>
	<p class="paratype06">upāhanajātakavaṇṇanā paṭhamā. </p> 
</body>
</html>