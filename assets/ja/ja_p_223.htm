<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [217] 7. seggujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>7. bīraṇathambhavaggo</h4>
	<h5>[217] 7. seggujātakavaṇṇanā</h5>
	<p class="paratype03"><b>sabbo loko</b>ti idaṃ satthā jetavane viharanto ekaṃ paṇṇikaupāsakaṃ ārabbha kathesi. vatthu ekakanipāte vitthāritameva. idhāpi satthā taṃ “kiṃ, upāsaka, cirassaṃ āgatosī”ti pucchi. paṇṇikaupāsako “dhītā me, bhante, niccaṃ pahaṃsitamukhī, tamahaṃ vīmaṃsitvā ekassa kuladārakassa adāsiṃ, tattha itikattabbatāya tumhākaṃ dassanāya āgantuṃ okāsaṃ na labhin”ti āha. atha naṃ satthā “na kho, upāsaka, idānevesā sīlavatī, pubbepi sīlavatī, tvañca na idānevetaṃ vīmaṃsasi, pubbepi vīmaṃsiyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto rukkhadevatā ahosi. tadā ayameva paṇṇikaupāsako “dhītaraṃ vīmaṃsissāmī”ti araññaṃ netvā kilesavasena icchanto viya hatthe gaṇhi. atha naṃ paridevamānaṃ paṭhamagāthāya ajjhabhāsi — </p>
	<p class="paratype40">133<b>.</b> </p>
	<p class="paratype21">“sabbo loko attamano ahosi, akovidā gāmadhammassa seggu. </p>
	<p class="paratype22">komāri ko nāma tavajja dhammo, yaṃ tvaṃ gahitā pavane parodasī”ti.</p>
	<p class="paratype03">tattha <b>sabbo loko attamano ahosī</b>ti, amma, sakalopi sattaloko etissā kāmasevanāya attamano jāto. <b>akovidā gāmadhammassa seggū</b>ti <b>seggū</b>ti tassā nāmaṃ. tena tvaṃ pana, amma, seggu akovidā gāmadhammassa, imasmiṃ gāmadhamme vasaladhamme akusalāsīti vuttaṃ hoti. <b>komāri ko nāma tavajja dhammo</b>ti, amma, kumāri ko nāmesa tava ajja sabhāvo. <b>yaṃ tvaṃ gahitā pavane parodasī</b>ti tvaṃ mayā imasmiṃ pavane santhavavasena hatthe gahitā parodasi na sampaṭicchasi, ko esa tava sabhāvo, kiṃ kumārikāyeva tvanti pucchati.</p>
	<p class="paratype03">taṃ sutvā kumārikā “āma, tāta, kumārikāyevāhaṃ, nāhaṃ methunadhammaṃ nāma jānāmī”ti vatvā paridevamānā dutiyaṃ gāthamāha — </p>
	<p class="paratype40">134<b>.</b> </p>
	<p class="paratype21">“yo dukkhaphuṭṭhāya bhaveyya tāṇaṃ, so me pitā dubbhi vane karoti. </p>
	<p class="paratype22">sā kassa kandāmi vanassa majjhe, yo tāyitā so sahasaṃ karotī”ti.</p>
	<p class="paratype03">sā heṭṭhā kathitāyeva. iti so paṇṇiko tadā dhītaraṃ vīmaṃsitvā gehaṃ netvā kuladārakassa datvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne paṇṇikaupāsako sotāpattiphale patiṭṭhahi. “tadā dhītā dhītāyeva, pitā pitāyeva ahosi, tassa kāraṇassa paccakkhakārikā rukkhadevatā pana ahameva ahosin”ti. </p>
	<p class="paratype06">seggujātakavaṇṇanā sattamā. </p> 
</body>
</html>