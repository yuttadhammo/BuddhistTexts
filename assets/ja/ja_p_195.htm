<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [189] 9. sīhacammajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>4. asadisavaggo</h4>
	<h5>[189] 9. sīhacammajātakavaṇṇanā</h5>
	<p class="paratype03"><b>netaṃ sīhassa nadita</b>nti idaṃ satthā jetavane viharanto kokālikaññeva ārabbha kathesi. so imasmiṃ kāle sarabhaññaṃ bhaṇitukāmo ahosi. satthā taṃ pavattiṃ sutvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kassakakule nibbattitvā vayappatto kasikammena jīvikaṃ kappesi. tasmiṃ kāle eko vāṇijo gadrabhabhārakena vohāraṃ karonto vicarati. so gatagataṭṭhāne gadrabhassa piṭṭhito bhaṇḍikaṃ otāretvā gadrabhaṃ sīhacammena pārupitvā sāliyavakhettesu vissajjeti. khettarakkhakā taṃ disvā “sīho”ti saññāya upasaṅkamituṃ na sakkonti. athekadivasaṃ so vāṇijo ekasmiṃ gāmadvāre nivāsaṃ gahetvā pātarāsaṃ pacāpento tato gadrabhaṃ sīhacammaṃ pārupitvā yavakhette vissajjesi. khettarakkhakā “sīho”ti saññāya taṃ upasaṅkamituṃ asakkontā gehaṃ gantvā ārocesuṃ. sakalagāmavāsino āvudhāni gahetvā saṅkhe dhamentā bheriyo vādentā khettasamīpaṃ gantvā unnadiṃsu, gadrabho maraṇabhayabhīto gadrabharavaṃ ravi. athassa gadrabhabhāvaṃ ñatvā bodhisatto paṭhamaṃ gāthamāha — </p>
	<p class="paratype40">77<b>.</b> </p>
	<p class="paratype21">“netaṃ sīhassa naditaṃ, na byagghassa na dīpino. </p>
	<p class="paratype22">pāruto sīhacammena, jammo nadati gadrabho”ti.</p>
	<p class="paratype03">tattha <b>jammo</b>ti lāmako. gāmavāsinopi tassa gadrabhabhāvaṃ ñatvā taṃ aṭṭhīni bhañjantā pothetvā sīhacammaṃ ādāya agamaṃsu.</p>
	<p class="paratype03">atha so vāṇijo āgantvā taṃ byasanabhāvappattaṃ gadrabhaṃ disvā dutiyaṃ gāthamāha — </p>
	<p class="paratype40">78<b>.</b> </p>
	<p class="paratype21">“cirampi kho taṃ khādeyya, gadrabho haritaṃ yavaṃ. </p>
	<p class="paratype22">pāruto sīhacammena, ravamānova dūsayī”ti.</p>
	<p class="paratype03">tattha <b>ta</b>nti nipātamattaṃ, ayaṃ gadrabho attano gadrabhabhāvaṃ ajānāpetvā sīhacammena pāruto cirampi kālaṃ haritaṃ yavaṃ khādeyyāti attho. <b>ravamānova dūsayī</b>ti attano pana gadrabharavaṃ ravamānovesa attānaṃ dūsayi, natthettha sīhacammassa dosoti. tasmiṃ evaṃ kathenteyeva gadrabho tattheva nipanno mari, vāṇijopi taṃ pahāya pakkāmi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā vāṇijo devadatto ahosi, gadrabho kokāliko, paṇḍitakassako pana ahameva ahosin”ti. </p>
	<p class="paratype06">sīhacammajātakavaṇṇanā navamā. </p> 
</body>
</html>