<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [118] 8. vaṭṭajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>12. haṃcivaggo</h4>
	<h5>[118] 8. vaṭṭajātakavaṇṇanā</h5>
	<p class="paratype03"><b>nācintayanto</b> <b>puriso</b>ti idaṃ satthā jetavane viharanto uttaraseṭṭhiputtaṃ ārabbha kathesi. sāvatthiyaṃ kira uttaraseṭṭhi nāma ahosi mahāvibhavo. tassa bhariyāya kucchiyaṃ eko puññavā satto brahmalokā cavitvā paṭisandhiṃ gahetvā vayappatto abhirūpo pāsādiko ahosi brahmavaṇṇī. atha ekadivasaṃ sāvatthiyaṃ kattikachaṇe nakkhatte ghuṭṭhe sabbo loko nakkhattanissito ahosi. tassa sahāyakā aññe seṭṭhiputtā sapajāpatikā ahesuṃ. uttaraseṭṭhiputtassa pana dīgharattaṃ brahmaloke vasitattā kilesesu cittaṃ na allīyati. athassa sahāyakā “uttaraseṭṭhiputtassapi ekaṃ itthiṃ ānetvā nakkhattaṃ kīḷissāmā”ti sammantayitvā taṃ upasaṅkamitvā “samma, imasmiṃ nagare kattikachaṇo ghuṭṭho, tuyhampi ekaṃ itthiṃ ānetvā nakkhattaṃ kīḷissāmā”ti āhaṃsu. “na me attho itthiyā”ti ca vuttepi punappunaṃ nibandhitvā sampaṭicchāpetvā ekaṃ vaṇṇadāsiṃ sabbālaṅkārapaṭimaṇḍitaṃ katvā tassa gharaṃ netvā “tvaṃ seṭṭhiputtassa santikaṃ gacchā”ti sayanigharaṃ pesetvā nikkhamiṃsu. taṃ sayanigharaṃ paviṭṭhampi seṭṭhiputto neva oloketi, nālapati. sā cintesi “ayaṃ evaṃ rūpasobhaggappattaṃ uttamavilāsasampannaṃ maṃ neva oloketi, nālapati, idāni naṃ attano itthikuttalīlāya olokāpessāmī”ti itthilīlaṃ dassentī pahaṭṭhākārena aggadante vivaritvā hasitaṃ akāsi. seṭṭhiputto oloketvā dantaṭṭhike nimittaṃ gaṇhi. athassa aṭṭhikasaññā uppajji, sakalampi taṃ sarīraṃ aṭṭhikasaṅkhalikā viya paññāyi. so tassā paribbayaṃ datvā “gacchā”ti uyyojesi.</p>
	<p class="paratype03">taṃ tassa gharā otiṇṇaṃ eko issaro antaravīthiyaṃ disvā paribbayaṃ datvā attano gharaṃ nesi, sattāhe vītivatte nakkhattaṃ ositaṃ. vaṇṇadāsiyā mātā dhītu āgamanaṃ adisvā seṭṭhiputtānaṃ santikaṃ gantvā “kahaṃ sā”ti pucchi. te uttaraseṭṭhiputtassa gharaṃ gantvā “kahaṃ sā”ti pucchiṃsu. “taṅkhaṇaññeva tassā paribbayaṃ datvā uyyojesin”ti. athassā mātā rodantī “dhītaraṃ me na passāmi, dhītaraṃ me samānethā”ti uttaraseṭṭhiputtaṃ ādāya rañño santikaṃ agamāsi. rājā aṭṭaṃ vinicchinanto “ime te seṭṭhiputtā vaṇṇadāsiṃ ānetvā tuyhaṃ adaṃsū”ti pucchi. “āma, devā”ti. “idāni sā kahan”ti? “na jānāmi, taṅkhaṇaññeva naṃ uyyojesin”ti. “idāni taṃ samānetuṃ sakkosī”ti? “na sakkomi, devā”ti. rājā “sace samānetuṃ na sakkoti, rājāṇamassa karothā”ti āha. atha naṃ pacchābāhaṃ bandhitvā “rājāṇaṃ karissāmā”ti gahetvā pakkamiṃsu. “seṭṭhiputtaṃ kira vaṇṇadāsiṃ samānetuṃ asakkontaṃ rājā rājāṇaṃ kāretī”ti sakalanagaraṃ ekakolāhalaṃ ahosi. mahājano ure hatthe ṭhapetvā “kiṃ nāmetaṃ, sāmi, attano te ananucchavikaṃ laddhan”ti paridevati. seṭṭhipi puttassa pacchato pacchato paridevanto gacchati.</p>
	<p class="paratype03">seṭṭhiputto cintesi “idaṃ mayhaṃ evarūpaṃ dukkhaṃ agāre vasanabhāvena uppannaṃ. sace ito muccissāmi, mahāgotamasammāsambuddhassa santike pabbajissāmī”ti. sāpi kho vaṇṇadāsī taṃ kolāhalasaddaṃ sutvā “kiṃsaddo nāmeso”ti pucchitvā taṃ pavattiṃ sutvā vegena otaritvā “ussaratha, ussaratha, sāmī, maṃ rājapurisānaṃ daṭṭhuṃ dethā”ti attānaṃ dassesi. rājapurisā taṃ disvā mātaraṃ paṭicchāpetvā seṭṭhiputtaṃ muñcitvā pakkamiṃsu. so sahāyakaparivutova nadiṃ gantvā sasīsaṃ nhāyitvā gehaṃ gantvā bhuttapātarāso mātāpitaro vanditvā pabbajjaṃ anujānāpetvā cīvarasāṭake ādāya mahantena parivārena satthu santikaṃ gantvā vanditvā pabbajjaṃ yācitvā pabbajjañca upasampadañca labhitvā avissaṭṭhakammaṭṭhāno vipassanaṃ vaḍḍhetvā na cirasseva arahatte patiṭṭhāsi.</p>
	<p class="paratype03">athekadivasaṃ dhammasabhāyaṃ sannipatitā bhikkhū “āvuso, uttaraseṭṭhiputto attano bhaye uppanne sāsanassa guṇaṃ jānitvā ‘imamhā dukkhā muccamāno pabbajissāmī’ti cintetvā tena sucintitena maraṇamutto ceva, pabbajito ca aggaphale patiṭṭhito”ti tassa guṇakathaṃ kathesuṃ. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, uttaraseṭṭhiputtova attano bhaye uppanne ‘iminā upāyena imamhā dukkhā muccissāmī’ti cintetvā maraṇabhayā mutto, atīte paṇḍitāpi attano bhaye uppanne ‘iminā upāyena imamhā dukkhā muccissāmā’ti cintetvā maraṇabhayato mucciṃsuyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto cutipaṭisandhivasena parivattanto vaṭṭakayoniyaṃ nibbatti. tadā eko vaṭṭakaluddako araññā bahū vaṭṭake āharitvā gehe ṭhapetvā gocaraṃ datvā mūlaṃ gahetvā āgatāgatānaṃ hatthe vaṭṭake vikkiṇanto jīvikaṃ kappeti. so ekadivasaṃ bahūhi vaṭṭakehi saddhiṃ bodhisattampi gahetvā ānesi. bodhisatto cintesi “sacāhaṃ iminā dinnaṃ gocarañca pānīyañca paribhuñjissāmi, ayaṃ maṃ gahetvā āgatānaṃ manussānaṃ dassati. sace pana na paribhuñjissāmi, ahaṃ milāyissāmi, atha maṃ milāyantaṃ disvā manussā na gaṇhissanti. evaṃ me sotthi bhavissati, imaṃ upāyaṃ karissāmī”ti. so tathā karonto milāyitvā aṭṭhicammamatto ahosi. manussā taṃ disvā na gaṇhiṃsu. luddako bodhisattaṃ ṭhapetvā sesesu vaṭṭakesu parikkhīṇesu pacchiṃ nīharitvā dvāre ṭhapetvā bodhisattaṃ hatthatale katvā “kiṃ nu kho ayaṃ vaṭṭako”ti cintetvā oloketuṃ āraddho. athassa pamattabhāvaṃ ñatvā bodhisatto pakkhe pasāretvā uppatitvā araññameva gato. aññe vaṭṭakā taṃ disvā “kiṃ nu kho na paññāyasi, kahaṃ gatosī”ti pucchitvā “luddakena gahitomhī”ti vutte “kinti katvā muttosī”ti pucchiṃsu. bodhisatto “ahaṃ tena dinnaṃ gocaraṃ aggahetvā pānīyaṃ apivitvā upāyacintāya mutto”ti vatvā imaṃ gāthamāha — </p>
	<p class="paratype40">118<b>.</b> </p>
	<p class="paratype21">“nācintayanto puriso, visesamadhigacchati. </p>
	<p class="paratype22">cintitassa phalaṃ passa, muttosmi vadhabandhanā”ti.</p>
	<p class="paratype03">tatthāyaṃ piṇḍattho — <b>puriso</b> dukkhaṃ patvā “iminā nāma upāyena imamhā dukkhā muccissāmī”ti <b>acintayanto</b> attano dukkhā mokkhasaṅkhātaṃ visesaṃ <b>nādhigacchati</b>. idāni pana mayā <b>cintita</b>kammassa <b>phalaṃ passa</b>. teneva upāyena <b>muttosmi vadhabandhanā,</b> maraṇato ca bandhanato ca muttosmi ahanti. evaṃ bodhisatto attanā katakāraṇaṃ ācikkhi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā maraṇamutto vaṭṭako ahameva ahosin”ti. </p>
	<p class="paratype06">vaṭṭajātakavaṇṇanā aṭṭhamā. </p> 
</body>
</html>