<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [410] 5. somadattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[410] 5. somadattajātakavaṇṇanā</h5>
	<p class="paratype03"><b>yo</b> <b>maṃ pure paccuḍḍetī</b>ti idaṃ satthā jetavane viharanto aññataraṃ mahallakaṃ ārabbha kathesi. so kirekaṃ sāmaṇeraṃ pabbājesi, sāmaṇero tassa upakārako hutvā tathārūpena rogena kālamakāsi. mahallako tasmiṃ kālakate rodanto paridevanto vicarati. taṃ disvā bhikkhū dhammasabhāyaṃ kathaṃ samuṭṭhāpesuṃ “āvuso, asukamahallako sāmaṇerassa kālakiriyāya rodanto paridevanto vicarati, maraṇassatikammaṭṭhānarahito maññe”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa imasmiṃ mate rodiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tāvatiṃsabhavane sakkattaṃ kāresi. atheko kāsigāmavāsī brāhmaṇamahāsālo kāme pahāya himavantaṃ pavisitvā isipabbajjaṃ pabbajitvā uñchācariyāya vanamūlaphalāphalehi yāpento vāsaṃ kappesi. ekadivasaṃ phalāphalatthāya gato ekaṃ hatthichāpaṃ disvā attano assamaṃ ānetvā puttaṭṭhāne ṭhapetvā somadattotissa nāmaṃ katvā tiṇapaṇṇāni khādāpento paṭijaggi. so vayappatto mahāsarīro hutvā ekadivasaṃ bahuṃ bhojanaṃ gahetvā ajīrakena dubbalo ahosi. tāpaso taṃ assamapade katvā phalāphalatthāya gato, tasmiṃ anāgateyeva hatthipotako kālamakāsi. tāpaso phalāphalaṃ gahetvā āgacchanto “aññesu divasesu me putto paccuggamanaṃ karoti, ajja na dissati, kahaṃ nu kho gato”ti paridevanto paṭhamaṃ gāthamāha — </p>
	<p class="paratype40">105<b>.</b> </p>
	<p class="paratype21">“yo maṃ pure paccuḍḍeti, araññe dūramāyato. </p>
	<p class="paratype22">so na dissati mātaṅgo, somadatto kuhiṃ gato”ti.</p>
	<p class="paratype03">tattha <b>pure</b>ti ito pure. <b>paccuḍḍetī</b>ti paccuggacchati. <b>araññe dūra</b>nti imasmiṃ nimmanusse araññe maṃ dūraṃ paccuḍḍeti. <b>āyato</b>ti āyāmasampanno.</p>
	<p class="paratype03">evaṃ paridevamāno āgantvā taṃ caṅkamanakoṭiyaṃ patitaṃ disvā gale gahetvā paridevamāno dutiyaṃ gāthamāha — </p>
	<p class="paratype40">106<b>.</b> </p>
	<p class="paratype21">“ayaṃ vā so mato seti, allasiṅgaṃva vacchito. </p>
	<p class="paratype22">bhūmyā nipatito seti, amarā vata kuñjaro”ti.</p>
	<p class="paratype03">tattha <b>ayaṃ vā</b>ti vibhāvanatthe vā-saddo. ayameva so, na aññoti taṃ vibhāvento evamāha. <b>allasiṅga</b>nti māluvalatāya aggapavālaṃ. <b>vacchito</b>ti chinno, gimhakāle majjhanhikasamaye tattavālikāpuline nakhena chinditvā pātito māluvalatāya aṅkuro viyāti vuttaṃ hoti. <b>bhūmyā</b>ti bhūmiyaṃ. <b>amarā vatā</b>ti mato vata, “amarī”tipi pāṭho.</p>
	<p class="paratype03">tasmiṃ khaṇe sakko lokaṃ olokento taṃ disvā “ayaṃ tāpaso puttadāraṃ pahāya pabbajito, idāni hatthipotake puttasaññaṃ katvā paridevati, saṃvejetvā naṃ satiṃ paṭilabhāpessāmī”ti tassa assamapadaṃ āgantvā ākāse ṭhitova tatiyaṃ gāthamāha — </p>
	<p class="paratype40">107<b>.</b> </p>
	<p class="paratype21">“anagāriyupetassa, vippamuttassa te sato. </p>
	<p class="paratype22">samaṇassa na taṃ sādhu, yaṃ petamanusocasī”ti.</p>
	<p class="paratype03">athassa vacanaṃ sutvā tāpaso catutthaṃ gāthamāha — </p>
	<p class="paratype40">108<b>.</b> </p>
	<p class="paratype21">“saṃvāsena have sakka, manussassa migassa vā. </p>
	<p class="paratype22">hadaye jāyate pemaṃ, taṃ na sakkā asocitun”ti.</p>
	<p class="paratype03">tattha <b>migassa vā</b>ti imasmiṃ ṭhāne sabbepi tiracchānā “migā”ti vuttā. <b>ta</b>nti piyāyitaṃ sattaṃ.</p>
	<p class="paratype03">atha naṃ ovadanto sakko dve gāthā abhāsi — </p>
	<p class="paratype40">109<b>.</b> </p>
	<p class="paratype21">“mataṃ marissaṃ rodanti, ye rudanti lapanti ca. </p>
	<p class="paratype22">tasmā tvaṃ isi mā rodi, roditaṃ moghamāhu santo. </p>
	<p class="paratype40">110<b>.</b> </p>
	<p class="paratype21">“kanditena have brahme, mato peto samuṭṭhahe. </p>
	<p class="paratype22">sabbe saṅgamma rodāma, aññamaññassa ñātake”ti.</p>
	<p class="paratype03">tattha <b>ye rudanti lapanti cā</b>ti brahme ye sattā rodanti paridevanti ca, sabbe te mataṃ, yo ca marissati, taṃ rodanti, tesaṃyeva evaṃ rodantānaṃ assusukkhanakālo natthi, tasmā tvaṃ isi mā rodi. kiṃkāraṇā? <b>roditaṃ moghamāhu santo,</b> paṇḍitā hi “roditaṃ nipphalan”ti vadanti. <b>mato peto</b>ti yadi esa petoti saṅkhyaṃ gato mato roditena samuṭṭhaheyya, evaṃ sante sabbepi mayaṃ samāgantvā aññamaññassa ñātake rodāma, kiṃ nikkammā acchāmāti.</p>
	<p class="paratype03">tāpaso sakkassa vacanaṃ sutvā satiṃ paṭilabhitvā vigatasoko assūni puñchitvā sakkassa thutivasena sesagāthā āha — </p>
	<p class="paratype40">111<b>.</b> </p>
	<p class="paratype21">“ādittaṃ vata maṃ santaṃ, ghatasittaṃva pāvakaṃ. </p>
	<p class="paratype22">vārinā viya osiñcaṃ, sabbaṃ nibbāpaye daraṃ. </p>
	<p class="paratype40">112<b>.</b> </p>
	<p class="paratype21">“abbahī vata me sallaṃ, yamāsi hadayassitaṃ. </p>
	<p class="paratype22">yo me sokaparetassa, puttasokaṃ apānudi. </p>
	<p class="paratype40">113<b>.</b> </p>
	<p class="paratype21">“sohaṃ abbūḷhasallosmi, vītasoko anāvilo. </p>
	<p class="paratype22">na socāmi na rodāmi, tava sutvāna vāsavā”ti.</p>
	<p class="paratype03">tā heṭṭhā vuttatthāyeva. evaṃ sakko tāpasassa ovādaṃ datvā sakaṭṭhānameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā hatthipotako sāmaṇero ahosi, tāpaso mahallako, sakko pana ahameva ahosin”ti. </p>
	<p class="paratype06">somadattajātakavaṇṇanā pañcamā. </p> 
</body>
</html>