<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [39] 9. nandajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>4. kulāvakavaggo</h4>
	<h5>[39] 9. nandajātakavaṇṇanā</h5>
	<p class="paratype03"><b>maññe</b> <b>sovaṇṇayo rāsī</b>ti idaṃ satthā jetavane viharanto sāriputtattherassa saddhivihārikaṃ ārabbha kathesi. so kira bhikkhu subbaco ahosi vacanakkhamo, therassa mahantenussāhena upakāraṃ karoti. athekaṃ samayaṃ thero satthāraṃ āpucchitvā cārikaṃ caranto dakkhiṇāgirijanapadaṃ agamāsi. so bhikkhu tattha gatakāle mānatthaddho hutvā therassa vacanaṃ na karoti “āvuso, idaṃ nāma karohī”ti vutte pana therassa paṭipakkho hoti. thero tassa āsayaṃ na jānāti. so tattha cārikaṃ caritvā puna jetavanaṃ āgato. so bhikkhu therassa jetavanavihāraṃ āgatakālato paṭṭhāya puna tādisova jāto. thero tathāgatassa ārocesi “bhante, mayhaṃ eko saddhivihāriko ekasmiṃ ṭhāne satena kītadāso viya hoti, ekasmiṃ ṭhāne mānatthaddho hutvā ‘idaṃ nāma karohī’ti vutte paṭipakkho hotī”ti. satthā “nāyaṃ, sāriputta, bhikkhu idāneva evaṃsīlo, pubbepesa ekaṃ ṭhānaṃ gato satena kītadāso viya hoti. ekaṃ ṭhānaṃ gato paṭipakkho paṭisattu hotī”ti vatvā therena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ kuṭumbiyakule paṭisandhiṃ gaṇhi. tasseko sahāyako kuṭumbiko sayaṃ mahallako, bhariyā panassa taruṇī. sā taṃ nissāya puttaṃ paṭilabhi. so cintesi “ayaṃ itthī taruṇattā mamaccayena kañcideva purisaṃ gahetvā imaṃ dhanaṃ vināseyya, puttassa me na dadeyya, yaṃnūnāhaṃ imaṃ dhanaṃ pathavigataṃ kareyyan”ti ghare nandaṃ nāma dāsaṃ gahetvā araññaṃ gantvā ekasmiṃ ṭhāne taṃ dhanaṃ nidahitvā tassa ācikkhitvā “tāta, nanda, imaṃ dhanaṃ mamaccayena mayhaṃ puttassa ācikkheyyāsi, mā ca naṃ pariccajasī”ti ovaditvā kālamakāsi.</p>
	<p class="paratype03">puttopissa anukkamena vayappatto jāto. atha naṃ mātā āha — “tāta, tava pitā nandaṃ dāsaṃ gahetvā dhanaṃ nidhesi, taṃ āharāpetvā kuṭumbaṃ saṇṭhapehī”ti. so ekadivasaṃ nandaṃ āha — “mātula, atthi kiñci mayhaṃ pitarā dhanaṃ nidahitan”ti. “āma, sāmī”ti. “kuhiṃ taṃ nidahitan”ti. “araññe, sāmī”ti. “tena hi gacchāmā”ti kuddālapiṭakaṃ ādāya nidhiṭṭhānaṃ gantvā “kahaṃ mātula, dhanan”ti āha. nando āruyha dhanamatthake ṭhatvā dhanaṃ nissāya mānaṃ uppādetvā “are dāsiputta ceṭaka, kuto te imasmiṃ ṭhāne dhanan”ti kumāraṃ akkosati. kumāro tassa pharusavacanaṃ sutvā asuṇanto viya “tena hi gacchāmā”ti taṃ gahetvā paṭinivattitvā puna dve tayo divase atikkamitvā agamāsi, nando tatheva akkosati. kumāro tena saddhiṃ pharusavacanaṃ avatvāva nivattitvā “ayaṃ dāso ito paṭṭhāya ‘dhanaṃ ācikkhissāmī’ti gacchati, gantvā pana maṃ akkosati, tattha kāraṇaṃ na jānāmi, atthi kho pana me pitu sahāyo kuṭumbiko, taṃ paṭipucchitvā jānissāmī”ti bodhisattassa santikaṃ gantvā sabbaṃ taṃ pavattiṃ ārocetvā “kiṃ nu kho, tāta, kāraṇan”ti pucchi.</p>
	<p class="paratype03">bodhisatto “yasmiṃ te, tāta, ṭhāne ṭhito nando akkosati, tattheva te pitu santakaṃ dhanaṃ, tasmā yadā te nando akkosati, tadā naṃ ‘ehi re dāsa, kiṃ akkosasī’ti ākaḍḍhitvā taṃ ṭhānaṃ bhinditvā kulasantakaṃ dhanaṃ nīharitvā dāsaṃ ukkhipāpetvā dhanaṃ āharā”ti vatvā imaṃ gāthamāha — </p>
	<p class="paratype40">39<b>.</b> </p>
	<p class="paratype21">“maññe sovaṇṇayo rāsi, sovaṇṇamālā ca nandako. </p>
	<p class="paratype22">yattha dāso āmajāto, ṭhito thullāni gajjatī”ti.</p>
	<p class="paratype03">tattha <b>maññe</b>ti evaṃ ahaṃ jānāmi. <b>sovaṇṇayo</b>ti sundaro vaṇṇo etesanti sovaṇṇāni. kāni tāni? rajatamaṇikañcanapavāḷādīni ratanāni. imasmiñhi ṭhāne sabbānetāni “suvaṇṇānī”ti adhippetāni, tesaṃ rāsi sovaṇṇayo rāsi. <b>sovaṇṇamālā cā</b>ti tuyhaṃ pitusantakā suvaṇṇamālā ca etthevāti maññāmi. <b>nandako yattha dāso</b>ti yasmiṃ ṭhāne ṭhito nandako dāso. <b>āmajāto</b>ti “āma, ahaṃ vo dāsī”ti evaṃ dāsabyaṃ upagatāya āmadāsisaṅkhātāya dāsiyā putto. <b>ṭhito thullāni gajjatī</b>ti “so yasmiṃ ṭhāne ṭhito thullāni pharusavacanāni vadati, tattheva te kulasantakaṃ dhanaṃ, evaṃ ahaṃ taṃ maññāmī”ti bodhisatto kumārassa dhanaggahaṇūpāyaṃ ācikkhi.</p>
	<p class="paratype03">kumāro bodhisattaṃ vanditvā gharaṃ gantvā nandaṃ ādāya nidhiṭṭhānaṃ gantvā yathānusiṭṭhaṃ paṭipajjitvā taṃ dhanaṃ āharitvā kuṭumbaṃ saṇṭhapetvā bodhisattassa ovāde ṭhito dānādīni puññāni katvā jīvitapariyosāne yathākammaṃ gato.</p>
	<p class="paratype03">satthā “pubbepesa evaṃsīloyevā”ti vatvā imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā nando sāriputtassa saddhivihāriko ahosi, paṇḍitakuṭumbiko pana ahameva ahosin”ti. </p>
	<p class="paratype06">nandajātakavaṇṇanā navamā. </p> 
</body>
</html>