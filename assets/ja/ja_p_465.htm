<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [459] 5. pānīyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>11. ekādasakanipāto</h3>
	<h4>[459] 5. pānīyajātakavaṇṇanā</h4>
	<p class="paratype03"><b>mitto mittassā</b>ti idaṃ satthā jetavane viharanto kilesaniggahaṃ ārabbha kathesi. ekasmiñhi samaye sāvatthivāsino pañcasatā gihisahāyakā tathāgatassa dhammadesanaṃ sutvā pabbajitvā upasampannā antokoṭisanthāre vasantā aḍḍharattasamaye kāmavitakkaṃ vitakkesuṃ. sabbaṃ heṭṭhā vuttanayeneva veditabbaṃ. bhagavato āṇattiyā panāyasmatā ānandena bhikkhusaṅghe sannipātite satthā paññattāsane nisīditvā anodissakaṃ katvā “kāmavitakkaṃ vitakkayitthā”ti avatvā sabbasaṅgāhikavaseneva “bhikkhave, kileso khuddako nāma natthi, bhikkhunā nāma uppannuppannā kilesā niggahetabbā, porāṇakapaṇḍitā anuppannepi buddhe kilese niggahetvā paccekabodhiñāṇaṃ pattā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente kāsiraṭṭhe ekasmiṃ gāmake dve sahāyakā pānīyatumbāni ādāya khettaṃ gantvā ekamantaṃ ṭhapetvā khettaṃ koṭṭetvā pipāsitakāle āgantvā pānīyaṃ pivanti. tesu eko pānīyatthāya āgantvā attano pānīyaṃ rakkhanto itarassa tumbato pivitvā sāyaṃ araññā nikkhamitvā nhāyitvā ṭhito “atthi nu kho me kāyadvārādīhi ajja kiñci pāpaṃ katan”ti upadhārento thenetvā pānīyassa pivitabhāvaṃ disvā saṃvegappatto hutvā “ayaṃ taṇhā vaḍḍhamānā maṃ apāyesu khipissati, imaṃ kilesaṃ niggaṇhissāmī”ti pānīyassa thenetvā pivitabhāvaṃ ārammaṇaṃ katvā vipassanaṃ vaḍḍhetvā paccekabodhiñāṇaṃ nibbattetvā paṭiladdhaguṇaṃ āvajjento aṭṭhāsi. atha naṃ itaro nhāyitvā uṭṭhito “ehi, samma, gharaṃ gacchāmā”ti āha. “gaccha tvaṃ, mama gharena kiccaṃ natthi, paccekabuddhā nāma mayan”ti. “paccekabuddhā nāma tumhādisā na hontī”ti. “atha kīdisā paccekabuddhā hontī”ti? “dvaṅgulakesā kāsāyavatthavasanā uttarahimavante nandamūlakapabbhāre vasantī”ti. so sīsaṃ parāmasi, taṃ khaṇaññevassa gihiliṅgaṃ antaradhāyi, surattadupaṭṭaṃ nivatthameva, vijjulatāsadisaṃ kāyabandhanaṃ baddhameva, alattakapāṭalavaṇṇaṃ uttarāsaṅgacīvaraṃ ekaṃsaṃ katameva, meghavaṇṇaṃ paṃsukūlacīvaraṃ dakkhiṇāṃsakūṭe ṭhapitameva, bhamaravaṇṇo mattikāpatto vāmāṃsakūṭe laggitova ahosi. so ākāse ṭhatvā dhammaṃ desetvā uppatitvā nandamūlakapabbhāreyeva otari.</p>
	<p class="paratype03">aparopi kāsigāmeyeva kuṭumbiko āpaṇe nisinno ekaṃ purisaṃ attano bhariyaṃ ādāya gacchantaṃ disvā taṃ uttamarūpadharaṃ itthiṃ indriyāni bhinditvā oloketvā puna cintesi “ayaṃ lobho vaḍḍhamāno maṃ apāyesu khipissatī”ti saṃviggamānaso vipassanaṃ vaḍḍhetvā paccekabodhiñāṇaṃ nibbattetvā ākāse ṭhito dhammaṃ desetvā nandamūlakapabbhārameva gato.</p>
	<p class="paratype03">aparepi kāsigāmavāsinoyeva dve pitāputtā ekato maggaṃ paṭipajjiṃsu. aṭavīmukhe pana corā uṭṭhitā honti. te pitāputte labhitvā puttaṃ gahetvā “dhanaṃ āharitvā tava puttaṃ gaṇhā”ti pitaraṃ vissajjenti, dve bhātaro labhitvā kaniṭṭhaṃ gahetvā jeṭṭhaṃ vissajjenti, ācariyantevāsike labhitvā ācariyaṃ gahetvā antevāsikaṃ vissajjenti, antevāsiko sippalobhena dhanaṃ āharitvā ācariyaṃ gaṇhitvā gacchati. atha te pitāputtāpi tattha corānaṃ uṭṭhitabhāvaṃ ñatvā “tvaṃ maṃ ‘pitā’ti mā vada, ahampi taṃ ‘putto’ti na vakkhāmī”ti katikaṃ katvā corehi gahitakāle “tumhe aññamaññaṃ kiṃ hothā”ti puṭṭhā “na kiñci homā”ti sampajānamusāvādaṃ kariṃsu. tesu aṭavito nikkhamitvā sāyaṃ nhāyitvā ṭhitesu putto attano sīlaṃ sodhento taṃ musāvādaṃ disvā “idaṃ pāpaṃ vaḍḍhamānaṃ maṃ apāyesu khipissati, imaṃ kilesaṃ niggaṇhissāmī”ti vipassanaṃ vaḍḍhetvā paccekabodhiñāṇaṃ nibbattetvā ākāse ṭhito pitu dhammaṃ desetvā nandamūlakapabbhārameva gato.</p>
	<p class="paratype03">aparopi kāsigāmeyeva pana eko gāmabhojako māghātaṃ kārāpesi. atha naṃ balikammakāle mahājano sannipatitvā āha “sāmi, mayaṃ migasūkarādayo māretvā yakkhānaṃ balikammaṃ karissāma, balikammakālo eso”ti. tumhākaṃ pubbe karaṇaniyāmeneva karothāti manussā bahuṃ pāṇātipātamakaṃsu. so bahuṃ macchamaṃsaṃ disvā “ime manussā ettake pāṇe mārentā mamevekassa vacanena mārayiṃsū”ti kukkuccaṃ katvā vātapānaṃ nissāya ṭhitakova vipassanaṃ vaḍḍhetvā paccekabodhiñāṇaṃ nibbattetvā ākāse ṭhito mahājanassa dhammaṃ desetvā nandamūlakapabbhārameva gato.</p>
	<p class="paratype03">aparopi kāsiraṭṭheyeva gāmabhojako majjavikkayaṃ vāretvā “sāmi, pubbe imasmiṃ kāle surāchaṇo nāma hoti, kiṃ karomā”ti mahājanena vutto “tumhākaṃ porāṇakaniyāmeneva karothā”ti āha. manussā chaṇaṃ katvā suraṃ pivitvā kalahaṃ karontā hatthapāde bhañjitvā sīsaṃ bhinditvā kaṇṇe chinditvā bahudaṇḍena bajjhiṃsu. gāmabhojako te disvā cintesi “mayi ananujānante ime imaṃ dukkhaṃ na vindeyyun”ti. so ettakena kukkuccaṃ katvā vātapānaṃ nissāya ṭhitakova vipassanaṃ vaḍḍhetvā paccekabodhiñāṇaṃ nibbattetvā “appamattā hothā”ti ākāse ṭhatvā dhammaṃ desetvā nandamūlakapabbhārameva gato.</p>
	<p class="paratype03">aparabhāge te pañca paccekabuddhā bhikkhācāratthāya bārāṇasidvāre otaritvā sunivatthā supārutā pāsādikehi abhikkamādīhi piṇḍāya carantā rājadvāraṃ sampāpuṇiṃsu. rājā te disvā pasannacitto rājanivesanaṃ pavesetvā pāde dhovitvā gandhatelena makkhetvā paṇītena khādanīyena bhojanīyena parivisitvā ekamantaṃ nisīditvā “bhante, tumhākaṃ paṭhamavaye pabbajjā sobhati, imasmiṃ vaye pabbajantā kathaṃ kāmesu ādīnavaṃ passittha, kiṃ vo ārammaṇaṃ ahosī”ti pucchi. te tassa kathentā — </p>
	<p class="paratype40">59<b>.</b> </p>
	<p class="paratype21">“mitto mittassa pānīyaṃ, adinnaṃ paribhuñjisaṃ. </p>
	<p class="paratype27">tena pacchā vijigucchiṃ, taṃ pāpaṃ pakataṃ mayā. </p>
	<p class="paratype22">mā puna akaraṃ pāpaṃ, tasmā pabbajito ahaṃ. </p>
	<p class="paratype40">60<b>.</b> </p>
	<p class="paratype21">“paradārañca disvāna, chando me udapajjatha. </p>
	<p class="paratype27">tena pacchā vijigucchiṃ, taṃ pāpaṃ pakataṃ mayā. </p>
	<p class="paratype22">mā puna akaraṃ pāpaṃ, tasmā pabbajito ahaṃ. </p>
	<p class="paratype40">61<b>.</b> </p>
	<p class="paratype21">“pitaraṃ me mahārāja, corā agaṇhu kānane. </p>
	<p class="paratype22">tesāhaṃ pucchito jānaṃ, aññathā naṃ viyākariṃ. </p>
	<p class="paratype40">62<b>.</b> </p>
	<p class="paratype21">“tena pacchā vijigucchiṃ, taṃ pāpaṃ pakataṃ mayā. </p>
	<p class="paratype22">mā puna akaraṃ pāpaṃ, tasmā pabbajito ahaṃ. </p>
	<p class="paratype40">63<b>.</b> </p>
	<p class="paratype21">“pāṇātipātamakaruṃ, somayāge upaṭṭhite. </p>
	<p class="paratype22">tesāhaṃ samanuññāsiṃ. </p>
	<p class="paratype40">64<b>.</b> </p>
	<p class="paratype21">“tena pacchā vijigucchiṃ, taṃ pāpaṃ pakataṃ mayā. </p>
	<p class="paratype22">mā puna akaraṃ pāpaṃ, tasmā pabbajito ahaṃ. </p>
	<p class="paratype40">65<b>.</b> </p>
	<p class="paratype21">“surāmerayamādhukā, ye janā paṭhamāsu no. </p>
	<p class="paratype27">bahūnaṃ te anatthāya, majjapānamakappayuṃ. </p>
	<p class="paratype22">tesāhaṃ samanuññāsiṃ. </p>
	<p class="paratype40">66<b>.</b> </p>
	<p class="paratype21">“tena pacchā vijigucchiṃ, taṃ pāpaṃ pakataṃ mayā. </p>
	<p class="paratype22">mā puna akaraṃ pāpaṃ, tasmā pabbajito ahan”ti. — </p>
	<p class="paratype25">imā paṭipāṭiyā pañca gāthā abhāsiṃsu. rājāpi ekamekassa byākaraṇaṃ sutvā “bhante, ayaṃ pabbajjā tumhākaṃ yevānucchavikā”ti thutimakāsi.</p>
	<p class="paratype03">tattha <b>mitto mittassā</b>ti mahārāja, ahaṃ ekassa mitto hutvā tassa mittassa santakaṃ pānīyaṃ iminā niyāmeneva paribhuñjiṃ. <b>tasmā</b>ti yasmā puthujjanā nāma pāpakammaṃ karonti, tasmā ahaṃ <b>mā puna akaraṃ pāpaṃ,</b> taṃ pāpaṃ ārammaṇaṃ katvā pabbajitomhi. <b>chando</b>ti mahārāja, imināva niyāmena mama paradāraṃ disvā kāme chando uppajji. <b>agaṇhū</b>ti agaṇhiṃsu. <b>jāna</b>nti tesaṃ corānaṃ “ayaṃ kiṃ te hotī”ti pucchito jānantoyeva “na kiñci hotī”ti aññathā byākāsiṃ. <b>somayāge</b>ti navacande uṭṭhite somayāgaṃ nāma yakkhabaliṃ kariṃsu, tasmiṃ upaṭṭhite. <b>samanuññāsi</b>nti samanuñño āsiṃ. <b>surāmerayamādhukā</b>ti piṭṭhasurādisurañca pupphāsavādimerayañca pakkamadhu viya madhuraṃ maññamānā. <b>ye janā paṭhamāsu no</b>ti ye no gāme janā paṭhamaṃ evarūpā āsuṃ ahesuṃ. <b>bahūnaṃ te</b>ti te ekadivasaṃ ekasmiṃ chaṇe patte bahūnaṃ anatthāya majjapānaṃ akappayiṃsu.</p>
	<p class="paratype03">rājā tesaṃ dhammaṃ sutvā pasannacitto cīvarasāṭake ca bhesajjāni ca datvā paccekabuddhe uyyojesi. tepi tassa anumodanaṃ katvā tattheva agamaṃsu. tato paṭṭhāya rājā vatthukāmesu viratto anapekkho hutvā nānaggarasabhojanaṃ bhuñjitvā itthiyo anālapitvā anoloketvā virattacitto uṭṭhāya sirigabbhaṃ pavisitvā nisinno setabhittiyaṃ kasiṇaparikammaṃ katvā jhānaṃ nibbattesi. so jhānappatto kāme garahanto — </p>
	<p class="paratype40">67<b>.</b> </p>
	<p class="paratype21">“dhiratthu subahū kāme, duggandhe bahukaṇṭake. </p>
	<p class="paratype22">ye ahaṃ paṭisevanto, nālabhiṃ tādisaṃ sukhan”ti. — gāthamāha.</p>
	<p class="paratype03">tattha <b>bahukaṇṭake</b>ti bahū paccāmitte. <b>ye aha</b>nti yo ahaṃ, ayameva vā pāṭho. <b>tādisa</b>nti etādisaṃ kilesarahitaṃ jhānasukhaṃ.</p>
	<p class="paratype03">athassa aggamahesī “ayaṃ rājā paccekabuddhānaṃ dhammakathaṃ sutvā ukkaṇṭhitarūpo ahosi, amhehi saddhiṃ akathetvāva sirigabbhaṃ paviṭṭho, pariggaṇhissāmi tāva nan”ti cintetvā sirigabbhadvāre ṭhitā rañño kāmesu garahantassa udānaṃ sutvā “mahārāja, tvaṃ kāme garahasi, kāmasukhasadisaṃ nāma sukhaṃ natthī”ti kāme vaṇṇentī itaraṃ gāthamāha — </p>
	<p class="paratype40">68<b>.</b> </p>
	<p class="paratype21">“mahassādā sukhā kāmā, natthi kāmā paraṃ sukhaṃ. </p>
	<p class="paratype22">ye kāme paṭisevanti, saggaṃ te upapajjare”ti.</p>
	<p class="paratype03">tattha <b>mahassādā</b>ti mahārāja, ete kāmā nāma mahāassādā, ito uttariṃ aññaṃ sukhaṃ natthi. kāmasevino hi apāye anupagamma sagge nibbattantīti attho.</p>
	<p class="paratype03">taṃ sutvā bodhisatto tassā “nassa vasali, kiṃ kathesi, kāmesu sukhaṃ nāma kuto atthi, vipariṇāmadukkhā ete”ti garahanto sesagāthā abhāsi — </p>
	<p class="paratype40">69<b>.</b> </p>
	<p class="paratype21">“appassādā dukhā kāmā, natthi kāmā paraṃ dukhaṃ. </p>
	<p class="paratype22">ye kāme paṭisevanti, nirayaṃ te upapajjare. </p>
	<p class="paratype40">70<b>.</b> </p>
	<p class="paratype21">“asī yathā sunisito, nettiṃsova supāyiko. </p>
	<p class="paratype22">sattīva urasi khittā, kāmā dukkhatarā tato. </p>
	<p class="paratype40">71<b>.</b> </p>
	<p class="paratype21">“aṅgārānaṃva jalitaṃ, kāsuṃ sādhikaporisaṃ. </p>
	<p class="paratype22">phālaṃva divasaṃtattaṃ, kāmā dukkhatarā tato. </p>
	<p class="paratype40">72<b>.</b> </p>
	<p class="paratype21">“visaṃ yathā halāhalaṃ, telaṃ pakkuthitaṃ yathā. </p>
	<p class="paratype22">tambalohavilīnaṃva, kāmā dukkhatarā tato”ti.</p>
	<p class="paratype03">tattha <b>nettiṃso</b>ti nikkaruṇo, idampi ekassa khaggassa nāmaṃ. <b>dukkhatarā</b>ti evaṃ jalitaṅgārakāsuṃ vā divasaṃ tattaṃ phālaṃ vā paṭicca yaṃ dukkhaṃ uppajjati, tatopi kāmāyeva dukkhatarāti attho. anantaragāthāya yathā etāni visādīni dukkhāvahanato dukkhāni, evaṃ kāmāpi dukkhā, taṃ pana kāmadukkhaṃ itarehi dukkhehi dukkhataranti attho.</p>
	<p class="paratype03">evaṃ mahāsatto deviyā dhammaṃ desetvā amacce sannipātetvā “bhonto amaccā, tumhe rajjaṃ paṭipajjatha, ahaṃ pabbajissāmī”ti vatvā mahājanassa rodantassa paridevantassa uṭṭhāya ākāse ṭhatvā ovādaṃ datvā anilapatheneva uttarahimavantaṃ gantvā ramaṇīye padese assamaṃ māpetvā isipabbajjaṃ pabbajitvā āyupariyosāne brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā “bhikkhave, kileso khuddako nāma natthi, appamattakopi paṇḍitehi niggahitabboyevā”ti vatvā saccāni pakāsetvā jātakaṃ samodhānesi, saccapariyosāne pañcasatā bhikkhū arahatte patiṭṭhahiṃsu. tadā paccekabuddhā parinibbāyiṃsu, devī rāhulamātā ahosi, rājā pana ahameva ahosinti. </p>
	<p class="paratype06">pānīyajātakavaṇṇanā pañcamā. </p> 
</body>
</html>