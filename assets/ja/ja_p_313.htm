<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [307] 7. palāsajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>1. kāliṅgavaggo</h4>
	<h5>[307] 7. palāsajātakavaṇṇanā</h5>
	<p class="paratype03"><b>acetanaṃ</b> <b>brāhmaṇa assuṇanta</b>nti idaṃ satthā parinibbānamañce nipanno ānandattheraṃ ārabbha kathesi. sohāyasmā “ajja rattiyā paccūsasamaye satthā parinibbāyissatī”ti ñatvā “ahañcamhi sekkho sakaraṇīyo, satthu ca me parinibbānaṃ bhavissati, pañcavīsati vassāni satthu kataṃ upaṭṭhānaṃ nipphalaṃ bhavissatī”ti sokābhibhūto uyyānaovarake kapisīsaṃ ālambitvā parodi. satthā taṃ apassanto “kahaṃ, bhikkhave, ānando”ti pucchitvā tamatthaṃ sutvā taṃ pakkosāpetvā “katapuññosi tvaṃ, ānanda, padhānamanuyuñja, khippaṃ hohisi anāsavo, mā cintayi, idāni tayā mama kataṃ upaṭṭhānaṃ kiṃkāraṇā nipphalaṃ bhavissati, yassa te pubbe sarāgādikālepi mama kataṃ upaṭṭhānaṃ nipphalaṃ nāhosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto bārāṇasito avidūre palāsarukkhadevatā hutvā nibbatti. tadā bārāṇasivāsino manussā devatāmaṅgalikā ahesuṃ niccaṃ balikaraṇādīsu payuttā. atheko duggatabrāhmaṇo “ahampi ekaṃ devataṃ paṭijaggissāmī”ti ekasmiṃ unnatappadese ṭhitassa mahato palāsarukkhassa mūlaṃ samaṃ nittiṇaṃ katvā parikkhipitvā vālukaṃ okiritvāva sammajjitvā rukkhe gandhapañcaṅgulikāni datvā mālāgandhadhūmehi pūjetvā dīpaṃ jāletvā “sukhaṃ sayā”ti vatvā rukkhaṃ padakkhiṇaṃ katvā pakkamati. dutiyadivase pātova gantvā sukhaseyyaṃ pucchati. athekadivasaṃ rukkhadevatā cintesi “ayaṃ brāhmaṇo ativiya maṃ paṭijaggati, imaṃ brāhmaṇaṃ vīmaṃsitvā yena kāraṇena maṃ paṭijaggati, taṃ dassāmī”ti. sā tasmiṃ khaṇe brāhmaṇe āgantvā rukkhamūle sammajjante mahallakabrāhmaṇavesena samīpe ṭhatvā paṭhamaṃ gāthamāha — </p>
	<p class="paratype40">25<b>.</b> </p>
	<p class="paratype21">“acetanaṃ brāhmaṇa assuṇantaṃ, jāno ajānantamimaṃ palāsaṃ. </p>
	<p class="paratype22">āraddhaviriyo dhuvaṃ appamatto, sukhaseyyaṃ pucchasi kissa hetū”ti.</p>
	<p class="paratype03">tattha <b>assuṇanta</b>nti acetanattāva asuṇantaṃ. <b>jāno</b>ti tuvaṃ jānamāno hutvā <b>dhuvaṃ appamatto</b>ti niccaṃ appamatto.</p>
	<p class="paratype03">taṃ sutvā brāhmaṇo dutiyaṃ gāthamāha — </p>
	<p class="paratype40">26<b>.</b> </p>
	<p class="paratype21">“dūre suto ceva brahā ca rukkho, dese ṭhito bhūtanivāsarūpo. </p>
	<p class="paratype22">tasmā namassāmi imaṃ palāsaṃ, ye cettha bhūtā te dhanassa hetū”ti.</p>
	<p class="paratype03">tattha <b>dūre suto</b>ti brāhmaṇa ayaṃ rukkho dūre suto vissuto, na āsannaṭṭhāneyeva pākaṭo. <b>brahā cā</b>ti mahanto ca. <b>dese ṭhito</b>ti unnate same bhūmippadese ṭhito. <b>bhūtanivāsarūpo</b>ti devatānivāsasabhāvo, addhā ettha mahesakkhā devatā nivutthā bhavissati. <b>te dhanassa hetū</b>ti imañca rukkhaṃ ye cettha nivutthā bhūtā, te dhanassa hetu namassāmi, na nikkāraṇāti.</p>
	<p class="paratype03">taṃ sutvā rukkhadevatā brāhmaṇassa pasannā “ahaṃ, brāhmaṇa, imasmiṃ rukkhe nibbattadevatā, mā bhāyi, dhanaṃ te dassāmī”ti taṃ assāsetvā attano vimānadvāre mahantena devatānubhāvena ākāse ṭhatvā itarā dve gāthā abhāsi — </p>
	<p class="paratype40">27<b>.</b> </p>
	<p class="paratype21">“so te karissāmi yathānubhāvaṃ, kataññutaṃ brāhmaṇa pekkhamāno. </p>
	<p class="paratype22">kathañhi āgamma sataṃ sakāse, moghāni te assu pariphanditāni. </p>
	<p class="paratype40">28<b>.</b> </p>
	<p class="paratype21">“yo tindukarukkhassa paro pilakkho, parivārito pubbayañño uḷāro. </p>
	<p class="paratype22">tassesa mūlasmiṃ nidhi nikhāto, adāyādo gaccha taṃ uddharāhī”ti.</p>
	<p class="paratype03">tattha <b>yathānubhāva</b>nti yathāsatti yathābalaṃ. <b>kataññuta</b>nti tayā mayhaṃ kataguṇaṃ jānanto taṃ attani vijjamānaṃ kataññutaṃ pekkhamāno. <b>āgammā</b>ti āgantvā. <b>sataṃ sakāse</b>ti sappurisānaṃ santike. <b>moghāni te assu pariphanditānī</b>ti sukhaseyyapucchanavasena vācāphanditāni sammajjanādikaraṇena kāyaphanditāni ca tava kathaṃ aphalāni bhavissanti.</p>
	<p class="paratype03"><b>yo tindukarukkhassa paro pilakkho</b>ti yo esa tindukarukkhassa parato pilakkharukkho ṭhitoti vimānadvāre ṭhitāva hatthaṃ pasāretvā dasseti. <b>parivārito</b>tiādīsu tassa pilakkharukkhassa mūle esa taṃ rukkhamūlaṃ parikkhipitvā nihitatāya parivārito, pubbe yiṭṭhayaññavasena purimasāmikānaṃ uppannatāya <b>pubbayañño,</b> anekanidhikumbhi bhāvena mahantattā <b>uḷāro,</b> bhūmiṃ khaṇitvā ṭhapitattā <b>nikhāto,</b> idāni dāyādānaṃ abhāvato <b>adāyādo</b>. idaṃ vuttaṃ hoti — esa taṃ rukkhamūlaṃ parikkhipitvā gīvāya gīvaṃ paharantīnaṃ nidhikumbhīnaṃ vasena mahānidhi nikhāto asāmiko, gaccha taṃ uddharitvā gaṇhāti.</p>
	<p class="paratype03">evañca pana vatvā sā devatā “brāhmaṇa, tvaṃ etaṃ uddharitvā gaṇhanto kilamissasi, gaccha tvaṃ, ahameva taṃ tava gharaṃ netvā asukasmiṃ asukasmiñca ṭhāne nidahissāmi, tvaṃ etaṃ dhanaṃ yāvajīvaṃ paribhuñjanto dānaṃ dehi, sīlaṃ rakkhāhī”ti brāhmaṇassa ovādaṃ datvā taṃ dhanaṃ attano ānubhāvena tassa ghare patiṭṭhāpesi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā brāhmaṇo ānando ahosi, rukkhadevatā pana ahameva ahosin”ti. </p>
	<p class="paratype06">palāsajātakavaṇṇanā sattamā. </p> 
</body>
</html>