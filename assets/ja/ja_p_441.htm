<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [435] 9. haliddirāgajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[435] 9. haliddirāgajātakavaṇṇanā</h4>
	<p class="paratype03"><b>sutitikkha</b>nti idaṃ satthā jetavane viharanto thullakumārikāpalobhanaṃ ārabbha kathesi. vatthu terasakanipāte <b>cūḷanāradajātake</b> (jā. 1.13.40 ādayo) āvi bhavissati. atītavatthumhi pana sā kumārikā tassa tāpasakumārassa sīlaṃ bhinditvā attano vase ṭhitabhāvaṃ ñatvā “imaṃ vañcetvā manussapathaṃ nessāmī”ti cintetvā “rūpādikāmaguṇavirahite araññe rakkhitasīlaṃ nāma na mahapphalaṃ hoti, manussapathe rūpādīnaṃ paccupaṭṭhāne mahapphalaṃ hoti, ehi mayā saddhiṃ tattha gantvā sīlaṃ rakkhāhi, kiṃ te araññenā”ti vatvā paṭhamaṃ gāthamāha — </p>
	<p class="paratype40">78<b>.</b> </p>
	<p class="paratype21">“sutitikkhaṃ araññamhi, pantamhi sayanāsane. </p>
	<p class="paratype22">ye ca gāme titikkhanti, te uḷāratarā tayā”ti.</p>
	<p class="paratype03">tattha <b>sutitikkha</b>nti suṭṭhu adhivāsanaṃ. <b>titikkhantī</b>ti sītādīni adhivāsenti.</p>
	<p class="paratype03">taṃ sutvā tāpasakumāro “pitā me araññaṃ gato, tasmiṃ āgate taṃ āpucchitvā gamissāmī”ti āha. sā cintesi “pitā kirassa atthi, sace maṃ so passissati, kājakoṭiyā maṃ pothetvā vināsaṃ pāpessati, mayā paṭhamameva gantabban”ti. atha naṃ sā “tena hi ahaṃ maggasaññaṃ kurumānā paṭhamataraṃ gamissāmi, tvaṃ pacchā āgacchāhī”ti vatvā agamāsi. so tassā gatakāle neva dārūni āhari, na pānīyaṃ, na paribhojanīyaṃ upaṭṭhāpesi, kevalaṃ pajjhāyantova nisīdi, pitu āgamanakāle paccuggamanaṃ nākāsi. atha naṃ pitā “itthīnaṃ vasaṃ gato eso”ti ñatvāpi “kasmā tāta, neva dārūni āhari, na pānīyaṃ, na paribhojanīyaṃ upaṭṭhāpesi, pajjhāyantoyeva pana nisinnosī”ti āha. atha naṃ tāpasakumāro “tāta, araññe kira rakkhitasīlaṃ nāma na mahapphalaṃ hoti, manussapathe mahapphalaṃ, ahaṃ tattha gantvā sīlaṃ rakkhissāmi, sahāyo me maṃ ‘āgaccheyyāsī’ti vatvā purato gato, ahaṃ teneva saddhiṃ gamissāmi, tattha pana vasantena mayā kataro puriso sevitabbo”ti pucchanto dutiyaṃ gāthamāha — </p>
	<p class="paratype40">79<b>.</b> </p>
	<p class="paratype21">“araññā gāmamāgamma, kiṃsīlaṃ kiṃvataṃ ahaṃ. </p>
	<p class="paratype22">purisaṃ tāta seveyyaṃ, taṃ me akkhāhi pucchito”ti.</p>
	<p class="paratype03">athassa pitā kathento sesagāthā abhāsi — </p>
	<p class="paratype40">80<b>.</b> </p>
	<p class="paratype21">“yo te vissāsaye tāta, vissāsañca khameyya te. </p>
	<p class="paratype22">sussūsī ca titikkhī ca, taṃ bhajehi ito gato. </p>
	<p class="paratype40">81<b>.</b> </p>
	<p class="paratype21">“yassa kāyena vācāya, manasā natthi dukkaṭaṃ. </p>
	<p class="paratype22">urasīva patiṭṭhāya, taṃ bhajehi ito gato. </p>
	<p class="paratype40">82<b>.</b> </p>
	<p class="paratype21">“yo ca dhammena carati, carantopi na maññati. </p>
	<p class="paratype22">visuddhakāriṃ sappaññaṃ, taṃ bhajehi ito gato. </p>
	<p class="paratype40">83<b>.</b> </p>
	<p class="paratype21">“haliddirāgaṃ kapicittaṃ, purisaṃ rāgavirāginaṃ. </p>
	<p class="paratype22">tādisaṃ tāta mā sevi, nimmanussampi ce siyā. </p>
	<p class="paratype40">84<b>.</b> </p>
	<p class="paratype21">“āsīvisaṃva kupitaṃ, mīḷhalittaṃ mahāpathaṃ. </p>
	<p class="paratype22">ārakā parivajjehi, yānīva visamaṃ pathaṃ. </p>
	<p class="paratype40">85<b>.</b> </p>
	<p class="paratype21">“anatthā tāta vaḍḍhanti, bālaṃ accupasevato. </p>
	<p class="paratype22">māssu bālena saṃgacchi, amitteneva sabbadā. </p>
	<p class="paratype40">86<b>.</b> </p>
	<p class="paratype21">“taṃ tāhaṃ tāta yācāmi, karassu vacanaṃ mama. </p>
	<p class="paratype22">māssu bālena saṃgacchi, dukkho bālehi saṅgamo”ti.</p>
	<p class="paratype03">tattha <b>yo te vissāsaye</b>ti yo tava vissāseyya. <b>khameyya te</b>ti yo ca tava attani tayā kataṃ vissāsaṃ khameyya. <b>sussūsī ca titikkhī cā</b>ti tava vacanaṃ sussūsāya ceva vacanādhivāsanena ca samannāgato bhaveyyāti attho. <b>urasīva patiṭṭhāyā</b>ti yathā mātu urasi putto patiṭṭhāti, evaṃ patiṭṭhahitvā attano mātaraṃ viya maññamāno taṃ bhajeyyāsīti vadati. <b>yo ca dhammena caratī</b>ti yo tividhena sucaritena dhammena iriyati. <b>na maññatī</b>ti tathā carantopi “ahaṃ dhammaṃ carāmī”ti mānaṃ na karoti. <b>visuddhakāri</b>nti visuddhānaṃ dasakusalakammapathānaṃ kārakaṃ.</p>
	<p class="paratype03"><b>rāgavirāgina</b>nti rāginañca virāginañca rajjitvā taṃkhaṇaññeva virajjanasabhāvaṃ. <b>nimmanussampi ce siyā</b>ti sacepi sakalajambudīpatalaṃ nimmanussaṃ hoti, soyeva eko manusso tiṭṭhati, tathāpi tādisaṃ mā sevi. <b>mahāpatha</b>nti gūthamakkhitaṃ maggaṃ viya. <b>yānīvā</b>ti yānena gacchanto viya. <b>visama</b>nti ninnaunnatakhāṇupāsāṇādivisamaṃ. <b>bālaṃ accupasevato</b>ti bālaṃ appaññaṃ atisevantassa. <b>sabbadā</b>ti tāta, bālena saha saṃvāso nāma amittasaṃvāso viya sabbadā niccakālameva dukkho. <b>taṃ tāha</b>nti tena kāraṇena taṃ ahaṃ.</p>
	<p class="paratype03">so evaṃ pitarā ovadito “tāta, ahaṃ manussapathaṃ gantvā tumhādise paṇḍite na labhissāmi, tattha gantuṃ bhāyāmi, idheva tumhākaṃ santike vasissāmī”ti āha. athassa bhiyyopi ovādaṃ datvā kasiṇaparikammaṃ ācikkhi. so na cirasseva abhiññāsamāpattiyo nibbattetvā saddhiṃ pitarā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.</p>
	<p class="paratype03">tadā tāpasakumāro ukkaṇṭhitabhikkhu ahosi, kumārikā thullakumārikāva, pitā tāpaso pana ahameva ahosinti. </p>
	<p class="paratype06">haliddirāgajātakavaṇṇanā navamā. </p> 
</body>
</html>