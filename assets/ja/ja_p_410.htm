<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [404] 9. kapijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>1. kukkuvaggo</h4>
	<h5>[404] 9. kapijātakavaṇṇanā</h5>
	<p class="paratype03"><b>yattha verī nivasatī</b>ti idaṃ satthā jetavane viharanto devadattassa pathavipavesanaṃ ārabbha kathesi. tasmiñhi pathaviṃ paviṭṭhe dhammasabhāyaṃ kathaṃ samuṭṭhāpesuṃ “āvuso, devadatto saha parisāya naṭṭho”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva devadatto saha parisāya naṭṭho, pubbepi nassiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kapiyoniyaṃ nibbattitvā pañcasatakapiparivāro rājuyyāne vasi. devadattopi kapiyoniyaṃ nibbattitvā pañcasatakapiparivāro tattheva vasi. athekadivasaṃ purohite uyyānaṃ gantvā nhatvā alaṅkaritvā nikkhamante eko lolakapi puretaraṃ gantvā rājuyyānadvāre toraṇamatthake nisīditvā tassa matthake vaccapiṇḍaṃ pātetvā puna uddhaṃ olokentassa mukhe pātesi. so nivattitvā “hotu, jānissāmi tumhākaṃ kattabban”ti makkaṭe santajjetvā puna nhatvā pakkāmi. tena veraṃ gahetvā makkaṭānaṃ santajjitabhāvaṃ bodhisattassa ārocesuṃ. so “verīnaṃ nivasanaṭṭhāne nāma vasituṃ na vaṭṭati, sabbopi kapigaṇo palāyitvā aññattha gacchatū”ti kapisahassassapi ārocāpesi. dubbacakapi attano parivāramakkaṭe gahetvā “pacchā jānissāmī”ti tattheva nisīdi. bodhisatto attano parivāraṃ gahetvā araññaṃ pāvisi. athekadivasaṃ ekissā vīhikoṭṭikāya dāsiyā ātape pasāritavīhiṃ khādanto eko eḷako ummukkena pahāraṃ labhitvā ādittasarīro palāyanto ekissā hatthisālaṃ nissāya tiṇakuṭiyā kuṭṭe sarīraṃ ghaṃsi . so aggi tiṇakuṭikaṃ gaṇhi, tato uṭṭhāya hatthisālaṃ gaṇhi, hatthisālāya hatthīnaṃ piṭṭhi jhāyi, hatthivejjā hatthīnaṃ paṭijagganti.</p>
	<p class="paratype03">purohitopi makkaṭānaṃ gahaṇūpāyaṃ upadhārento vicarati. atha naṃ rājupaṭṭhānaṃ āgantvā nisinnaṃ rājā āha “ācariya, bahū no hatthī vaṇitā jātā, hatthivejjā paṭijaggituṃ na jānanti, jānāsi nu kho kiñci bhesajjan”ti? “jānāmi, mahārājā”ti. “kiṃ nāmā”ti? “makkaṭavasā, mahārājā”ti. “kahaṃ labhissāmā”ti? “nanu uyyāne bahū makkaṭā”ti? rājā “uyyāne makkaṭe māretvā vasaṃ ānethā”ti āha. dhanuggahā gantvā pañcasatepi makkaṭe vijjhitvā māresuṃ. eko pana jeṭṭhakamakkaṭo palāyanto sarapahāraṃ labhitvāpi tattheva apatitvā bodhisattassa vasanaṭṭhānaṃ patvā pati. vānarā “amhākaṃ vasanaṭṭhānaṃ patvā mato”ti tassa pahāraṃ laddhā matabhāvaṃ bodhisattassa ārocesuṃ. so gantvā kapigaṇamajjhe nisinno “paṇḍitānaṃ ovādaṃ akatvā veriṭṭhāne vasantā nāma evaṃ vinassantī”ti kapigaṇassa ovādavasena imā gāthā abhāsi — </p>
	<p class="paratype40">61<b>.</b> </p>
	<p class="paratype21">“yattha verī nivasati, na vase tattha paṇḍito. </p>
	<p class="paratype22">ekarattaṃ dvirattaṃ vā, dukkhaṃ vasati verisu. </p>
	<p class="paratype40">62<b>.</b> </p>
	<p class="paratype21">“diso ve lahucittassa, posassānuvidhīyato. </p>
	<p class="paratype22">ekassa kapino hetu, yūthassa anayo kato. </p>
	<p class="paratype40">63<b>.</b> </p>
	<p class="paratype21">“bālova paṇḍitamānī, yūthassa parihārako. </p>
	<p class="paratype22">sacittassa vasaṃ gantvā, sayethāyaṃ yathā kapi. </p>
	<p class="paratype40">64<b>.</b> </p>
	<p class="paratype21">“na sādhu balavā bālo, yūthassa parihārako. </p>
	<p class="paratype22">ahito bhavati ñātīnaṃ, sakuṇānaṃva cetako. </p>
	<p class="paratype40">65<b>.</b> </p>
	<p class="paratype21">“dhīrova balavā sādhu, yūthassa parihārako. </p>
	<p class="paratype22">hito bhavati ñātīnaṃ, tidasānaṃva vāsavo. </p>
	<p class="paratype40">66<b>.</b> </p>
	<p class="paratype21">“yo ca sīlañca paññañca, sutañcattani passati. </p>
	<p class="paratype22">ubhinnamatthaṃ carati, attano ca parassa ca. </p>
	<p class="paratype40">67<b>.</b> </p>
	<p class="paratype21">“tasmā tuleyya mattānaṃ, sīlapaññāsutāmiva. </p>
	<p class="paratype22">gaṇaṃ vā parihare dhīro, eko vāpi paribbaje”ti.</p>
	<p class="paratype03">tattha <b>lahucittassā</b>ti lahucitto assa. idaṃ vuttaṃ hoti — yo poso lahucittassa mittassa vā ñātino vā anuvidhīyati anuvattati, tassa posassa anuvidhīyato so lahucitto diso hoti, verikiccaṃ karoti. <b>ekassa kapino</b>ti passatha ekassa lahucittassa andhabālassa kapino hetu ayaṃ sakalassa yūthassa anayo avuḍḍhi mahāvināso katoti. <b>paṇḍitamānī</b>ti yo sayaṃ bālo hutvā “ahaṃ paṇḍito”ti attānaṃ maññamāno paṇḍitānaṃ ovādaṃ akatvā sakassa cittassa vasaṃ gacchati, so sacittassa vasaṃ gantvā yathāyaṃ dubbacakapi matasayanaṃ sayito, evaṃ sayethāti attho.</p>
	<p class="paratype03"><b>na sādhū</b>ti bālo nāma balasampanno yūthassa parihārako na sādhu na laddhako. kiṃkāraṇā? so hi <b>ahito bhavati ñātīnaṃ,</b> vināsameva vahati. <b>sakuṇānaṃva cetako</b>ti yathā hi tittirasakuṇānaṃ dīpakatittiro divasampi vassanto aññe sakuṇe na māreti, ñātakeva māreti, tesaññeva ahito hoti, evanti attho. <b>hito bhavatī</b>ti kāyenapi vācāyapi manasāpi hitakārakoyeva. <b>ubhinnamatthaṃ caratī</b>ti yo idha puggalo ete sīlādayo guṇe attani passati, so “mayhaṃ ācārasīlampi atthi, paññāpi sutapariyattipi atthī”ti tathato jānitvā gaṇaṃ pariharanto attano ca paresañca attānaṃ parivāretvā carantānanti ubhinnampi atthameva carati.</p>
	<p class="paratype03"><b>tuleyya mattāna</b>nti tuleyya attānaṃ. <b>tuleyyā</b>ti tuletvā. <b>sīlapaññāsutāmivā</b>ti etāni sīlādīni viya. idaṃ vuttaṃ hoti — yasmā sīlādīni attani samanupassanto ubhinnamatthaṃ carati, tasmā paṇḍito etāni sīlādīni viya attānampi tesu tuletvā “patiṭṭhito nu khomhi sīle paññāya sute”ti tīretvā patiṭṭhitabhāvaṃ paccakkhaṃ katvā dhīro gaṇaṃ vā parihareyya, catūsu iriyāpathesu eko vā hutvā paribbajeyya vatteyya, parisupaṭṭhākenapi vivekacārināpi imehi tīhi dhammehi samannāgateneva bhavitabbanti. evaṃ mahāsatto kapirājā hutvāpi vinayapariyattikiccaṃ kathesi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā dubbacakapi devadatto ahosi, parisāpissa devadattaparisā, paṇḍitakapirājā pana ahameva ahosin”ti. </p>
	<p class="paratype06">kapijātakavaṇṇanā navamā. </p> 
</body>
</html>