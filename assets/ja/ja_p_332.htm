<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [326] 6. kakkārujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>3. kuṭidūsakavaggo</h4>
	<h5>[326] 6. kakkārujātakavaṇṇanā</h5>
	<p class="paratype03"><b>kāyena yo nāvahare</b>ti idaṃ satthā veḷuvane viharanto devadattaṃ ārabbha kathesi. tassa hi saṅghaṃ bhinditvā gatassa aggasāvakehi saddhiṃ parisāya pakkantāya uṇhaṃ lohitaṃ mukhato uggañchi. atha bhikkhū dhammasabhāyaṃ kathaṃ samuṭṭhāpesuṃ “āvuso, devadatto musāvādaṃ katvā saṅghaṃ bhinditvā idāni gilāno hutvā mahādukkhaṃ anubhotī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa musāvādīyeva, na cesa idāneva musāvādaṃ katvā mahādukkhaṃ anubhoti, pubbepi anubhosiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tāvatiṃsabhavane aññataro devaputto ahosi. tena kho pana samayena bārāṇasiyaṃ mahāussavo ahosi. bahū nāgā ca supaṇṇā ca bhūmaṭṭhakā ca devā āgantvā ussavaṃ olokayiṃsu. tāvatiṃsabhavanatopi cattāro devaputtā kakkārūni nāma dibbapupphāni tehi katacumbaṭakaṃ piḷandhitvā ussavadassanaṃ āgamiṃsu. dvādasayojanikaṃ bārāṇasinagaraṃ tesaṃ pupphānaṃ gandhena ekagandhaṃ ahosi. manussā “imāni pupphāni kena piḷandhitānī”ti upadhārentā vicaranti. te devaputtā “amhe ete upadhārentī”ti ñatvā rājaṅgaṇe uppatitvā mahantena devānubhāvena ākāse aṭṭhaṃsu. mahājano sannipati, rājāpi saddhiṃ uparājādīhi agamāsi. atha ne “kataradevalokato, sāmi, āgacchathā”ti pucchiṃsu. “tāvatiṃsadevalokato āgacchāmā”ti. “kena kammena āgatatthā”ti. “ussavadassanatthāyā”ti. “kiṃpupphāni nāmetānī”ti? “dibbakakkārupupphāni nāmā”ti. “sāmi, tumhe devaloke aññāni piḷandheyyātha, imāni amhākaṃ dethā”ti. devaputtā “dibbakakkārupupphāni mahānubhāvāni devānaññeva anucchavikāni, manussaloke lāmakānaṃ duppaññānaṃ hīnādhimuttikānaṃ dussīlānaṃ nānucchavikāni. ye pana manussā imehi ca imehi ca guṇehi samannāgatā, tesaṃ etāni anucchavikānī”ti āhaṃsu.</p>
	<p class="paratype03">evañca pana vatvā tesu jeṭṭhakadevaputto paṭhamaṃ gāthamāha — </p>
	<p class="paratype40">101<b>.</b> </p>
	<p class="paratype21">“kāyena yo nāvahare, vācāya na musā bhaṇe. </p>
	<p class="paratype22">yaso laddhā na majjeyya, sa ve kakkārumarahatī”ti.</p>
	<p class="paratype03">tassattho — yo kāyena parassa santakaṃ tiṇasalākampi nāvaharati, vācāya jīvitaṃ pariccajamānopi musāvādaṃ na bhaṇati. desanāsīsamevetaṃ, kāyadvāravacīdvāramanodvārehi pana yo dasapi akusalakammapathe na karotīti ayamettha adhippāyo. <b>yaso laddhā</b>ti issariyañca labhitvā yo issariyamadamatto satiṃ vissajjetvā pāpakammaṃ na karoti, sa ve evarūpo imehi guṇehi yutto puggalo imaṃ dibbapupphaṃ arahati. tasmā yo imehi guṇehi samannāgato, so imāni pupphāni yācituṃ arahati, tassa dassāmīti.</p>
	<p class="paratype03">taṃ sutvā purohito cintesi “mayhaṃ imesu guṇesu ekopi natthi, musāvādaṃ pana vatvā etāni pupphāni gahetvā piḷandhissāmi, evaṃ maṃ mahājano ‘guṇasampanno ayan’ti jānissatī”ti. so “ahaṃ etehi guṇehi samannāgato”ti vatvā tāni pupphāni āharāpetvā piḷandhitvā dutiyaṃ devaputtaṃ yāci. so dutiyaṃ gāthamāha — </p>
	<p class="paratype40">102<b>.</b> </p>
	<p class="paratype21">“dhammena vittameseyya, na nikatyā dhanaṃ hare. </p>
	<p class="paratype22">bhoge laddhā na majjeyya, sa ve kakkārumarahatī”ti.</p>
	<p class="paratype03">tassattho — dhammena parisuddhājīvena suvaṇṇarajatādivittaṃ pariyeseyya. <b>na nikatyā</b>ti na vañcanāya dhanaṃ hareyya, vatthābharaṇādike bhoge labhitvā pamādaṃ nāpajjeyya, evarūpo imāni pupphāni arahatīti.</p>
	<p class="paratype03">purohito “ahaṃ etehi guṇehi samannāgato”ti vatvā tāni āharāpetvā piḷandhitvā tatiyaṃ devaputtaṃ yāci. so tatiyaṃ gāthamāha — </p>
	<p class="paratype40">103<b>.</b> </p>
	<p class="paratype21">“yassa cittaṃ ahāliddaṃ, saddhā ca avirāginī. </p>
	<p class="paratype22">eko sāduṃ na bhuñjeyya, sa ve kakkārumarahatī”ti.</p>
	<p class="paratype03">tassattho — yassa puggalassa cittaṃ ahāliddaṃ haliddirāgo viya khippaṃ na virajjati, thirameva hoti. <b>saddhā ca avirāginī</b>ti kammaṃ vā vipākaṃ vā okappanīyassa vā puggalassa vacanaṃ saddahitvā appamattakeneva na virajjati na bhijjati. yo yācake vā aññe vā saṃvibhāgārahe puggale bahi katvā ekakova sādurasabhojanaṃ na bhuñjati, nesaṃ saṃvibhajitvā bhuñjati, so imāni pupphāni arahatīti.</p>
	<p class="paratype03">purohito “ahaṃ etehi guṇehi samannāgato”ti vatvā tāni pupphāni āharāpetvā piḷandhitvā catutthaṃ devaputtaṃ yāci. so catutthaṃ gāthamāha — </p>
	<p class="paratype40">104<b>.</b> </p>
	<p class="paratype21">“sammukhā vā tirokkhā vā, yo sante na paribhāsati. </p>
	<p class="paratype22">yathāvādī tathākārī, sa ve kakkārumarahatī”ti.</p>
	<p class="paratype03">tassattho — yo puggalo sammukhā vā parammukhā vā sīlādiguṇayutte sante uttamapaṇḍitapurise na akkosati na paribhāsati, yaṃ vācāya vadati, tadeva kāyena karoti, so imāni pupphāni arahatīti.</p>
	<p class="paratype03">purohito “ahaṃ etehi guṇehi samannāgato”ti vatvā tānipi āharāpetvā piḷandhi. cattāro devaputtā cattāri pupphacumbaṭakāni purohitassa datvā devalokameva gatā. tesaṃ gatakāle purohitassa sīse mahatī vedanā uppajji, tikhiṇasikharena nimmathitaṃ viya ca ayapaṭṭena pīḷitaṃ viya ca sīsaṃ ahosi. so vedanāppatto aparāparaṃ parivattamāno mahāsaddena viravi, “kimetan”ti ca vutte “ahaṃ mamabbhantare avijjamāneyeva guṇe ‘atthī’ti musāvādaṃ katvā te devaputte imāni pupphāni yāciṃ, harathetāni mama sīsato”ti āha. tāni harantāpi harituṃ nāsakkhiṃsu, ayapaṭṭena baddhāni viya ahesuṃ. atha naṃ ukkhipitvā gehaṃ nayiṃsu. tattha tassa viravantassa satta divasā vītivattā.</p>
	<p class="paratype03">rājā amacce āmantetvā “dussīlabrāhmaṇo marissati, kiṃ karomā”ti āha. “deva, puna ussavaṃ kārema, devaputtā puna āgacchissantī”ti. rājā puna ussavaṃ kāresi. devaputtā puna āgantvā sakalanagaraṃ pupphagandhena ekagandhaṃ katvā tatheva rājaṅgaṇe aṭṭhaṃsu, mahājano sannipatitvā dussīlabrāhmaṇaṃ ānetvā tesaṃ purato uttānaṃ nipajjāpesi. so “jīvitaṃ me detha, sāmī”ti devaputte yāci. devaputtā “tuyhaṃ dussīlassa pāpadhammassa ananucchavikānevetāni pupphāni, tvaṃ pana ‘amhe vañcessāmī’ti saññī ahosi, attano musāvādaphalaṃ laddhan”ti mahājanamajjhe dussīlabrāhmaṇaṃ garahitvā sīsato pupphacumbaṭakaṃ apanetvā mahājanassa ovādaṃ datvā sakaṭṭhānameva agamaṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā brāhmaṇo devadatto ahosi, tesu devaputtesu eko kassapo, eko moggallāno, eko sāriputto, jeṭṭhakadevaputto pana ahameva ahosin”ti. </p>
	<p class="paratype06">kakkārujātakavaṇṇanā chaṭṭhā. </p> 
</body>
</html>