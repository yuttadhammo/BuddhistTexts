<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [497] 1. mātaṅgajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>15. vīsatinipāto</h3>
	<h4>[497] 1. mātaṅgajātakavaṇṇanā</h4>
	<p class="paratype03"><b>kuto</b> <b>nu āgacchasi dummavāsī</b>ti idaṃ satthā jetavane viharanto udenaṃ nāma vaṃsarājānaṃ ārabbha kathesi. tasmiñhi kāle āyasmā piṇḍolabhāradvājo jetavanato ākāsena gantvā yebhuyyena kosambiyaṃ udenassa rañño uyyānaṃ divāvihārāya gacchati. thero kira purimabhave rajjaṃ kārento dīghamaddhānaṃ tasmiṃ uyyāne mahāparivāro sampattiṃ anubhavi. so tena pubbāciṇṇena yebhuyyena tattheva divāvihāraṃ nisīditvā phalasamāpattisukhena vītināmeti. tasmiṃ ekadivasaṃ tattha gantvā supupphitasālamūle nisinne udeno sattāhaṃ mahāpānaṃ pivitvā “uyyānakīḷaṃ kīḷissāmī”ti mahantena parivārena uyyānaṃ gantvā maṅgalasilāpaṭṭe aññatarāya itthiyā aṅke nipanno surāmadamattatāya niddaṃ okkami. gāyantā nisinnitthiyo tūriyāni chaḍḍetvā uyyānaṃ pavisitvā pupphaphalādīni vicinantiyo theraṃ disvā gantvā vanditvā nisīdiṃsu. thero tāsaṃ dhammakathaṃ kathento nisīdi. itarāpi itthī aṅkaṃ cāletvā rājānaṃ pabodhetvā “kuhiṃ tā vasaliyo gatā”ti vutte “ekaṃ samaṇaṃ parivāretvā nisinnā”ti āha. so kuddho gantvā theraṃ akkositvā paribhāsitvā “handāhaṃ, taṃ samaṇaṃ tambakipillakehi khādāpessāmī”ti kodhavasena therassa sarīre tambakipillakapuṭaṃ bhindāpesi. thero ākāse ṭhatvā tassovādaṃ datvā jetavane gandhakuṭidvāreyeva otaritvā tathāgatena “kuto āgatosī”ti puṭṭho thero tamatthaṃ ārocesi. satthā “na kho, bhāradvāja, udeno idāneva pabbajite viheṭheti, pubbepi viheṭhesiyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente tadā mahāsatto bahinagare caṇḍālayoniyaṃ nibbatti, “mātaṅgo”tissa nāmaṃ kariṃsu. aparabhāge viññutaṃ patto “mātaṅgapaṇḍito”ti pākaṭo ahosi. tadā bārāṇasiseṭṭhino dhītā diṭṭhamaṅgalikā nāma ekamāsadvemāsavārena mahāparivārā uyyānaṃ kīḷituṃ gacchati. athekadivasaṃ mahāsatto kenaci kammena nagaraṃ pavisanto antaradvāre diṭṭhamaṅgalikaṃ disvā ekamantaṃ apagantvā allīyitvā aṭṭhāsi. diṭṭhamaṅgalikā sāṇiyā antarena olokentī taṃ disvā “ko eso”ti pucchitvā “caṇḍālo ayye”ti vutte “adiṭṭhapubbayuttakaṃ vata passāmī”ti gandhodakena akkhīni dhovitvā tato nivatti. tāya saddhiṃ nikkhantajano “are, duṭṭha caṇḍāla, ajja taṃ nissāya amhākaṃ amūlakaṃ surābhattaṃ naṭṭhan”ti kodhābhibhūto mātaṅgapaṇḍitaṃ hatthehi ca pādehi ca pothetvā visaññiṃ katvā pakkāmi. so muhuttaṃ vītināmetvā paṭiladdhasañño cintesi “diṭṭhamaṅgalikāya parijano maṃ niddosaṃ akāraṇena pothesi, diṭṭhamaṅgalikaṃ labhitvāva uṭṭhahissāmi, no alabhitvā”ti adhiṭṭhāya gantvā tassā pitu nivesanadvāre nipajji. so “kena kāraṇena nipannosī”ti vutte “aññaṃ kāraṇaṃ natthi, diṭṭhamaṅgalikāya me attho”ti āha. eko divaso atīto, tathā dutiyo, tatiyo, catuttho, pañcamo, chaṭṭho ca. bodhisattānaṃ adhiṭṭhānaṃ nāma samijjhati, tasmā sattame divase diṭṭhamaṅgalikaṃ nīharitvā tassa adaṃsu.</p>
	<p class="paratype03">atha naṃ sā “uṭṭhehi, sāmi, tumhākaṃ gehaṃ gacchāmā”ti āha. bhadde, tava parijanenamhi supothito dubbalo, maṃ ukkhipitvā piṭṭhiṃ āropetvā ādāya gacchāhīti. sā tathā katvā nagaravāsīnaṃ passantānaññeva nagarā nikkhamitvā caṇḍālagāmakaṃ gatā. atha naṃ mahāsatto jātisambhedavītikkamaṃ akatvāva katipāhaṃ gehe vasāpetvā cintesi “ahametaṃ lābhaggayasaggappattaṃ karonto pabbajitvāva kātuṃ sakkhissāmi, na itarathā”ti . atha naṃ āmantetvā ‘bhadde, mayi araññato kiñci anāharante amhākaṃ jīvikā nappavattati, yāva mamāgamanā mā ukkaṇṭhi, ahaṃ araññaṃ gamissāmī”ti vatvā gehavāsinopi “imaṃ mā pamajjitthā”ti ovaditvā araññaṃ gantvā samaṇapabbajjaṃ pabbajitvā appamatto sattame divase aṭṭha samāpattiyo ca pañca abhiññāyo ca uppādetvā “idāni diṭṭhamaṅgalikāya avassayo bhavituṃ sakkhissāmī”ti iddhiyā gantvā caṇḍālagāmadvāre otaritvā diṭṭhamaṅgalikāya gehadvāraṃ agamāsi. sā tassāgamanaṃ sutvā gehato nikkhamitvā “sāmi, kasmā maṃ anāthaṃ katvā pabbajitosī”ti paridevi. atha naṃ “bhadde, mā cintayi, tava porāṇakayasato idāni mahantataraṃ yasaṃ karissāmi, apica kho pana ‘na mayhaṃ mātaṅgapaṇḍito sāmiko, mahābrahmā me sāmiko’ti ettakaṃ parisamajjhe vattuṃ sakkhissasī’ti āha. “āma, sāmi, sakkhissāmī”ti. “tena hi “idāni te sāmiko kuhinti puṭṭhā ‘brahmalokaṃ gato’ti vatvā ‘kadā āgamissatī’ti vutte ‘ito sattame divase puṇṇamāyaṃ candaṃ bhinditvā āgamissatī’ti vadeyyāsī”ti naṃ vatvā mahāsatto himavantameva gato.</p>
	<p class="paratype03">diṭṭhamaṅgalikāpi bārāṇasiyaṃ mahājanassa majjhe tesu tesu ṭhānesu tathā kathesi. mahājano “aho mahābrahmā samāno diṭṭhamaṅgalikaṃ na gacchati, evametaṃ bhavissatī”ti saddahi. bodhisattopi puṇṇamadivase candassa gaganamajjhe ṭhitakāle brahmattabhāvaṃ māpetvā sakalaṃ kāsiraṭṭhaṃ dvādasayojanikaṃ bārāṇasinagarañca ekobhāsaṃ katvā candamaṇḍalaṃ bhinditvā otaritvā bārāṇasiyā uparūpari tikkhattuṃ paribbhamitvā mahājanena gandhamālādīhi pūjiyamāno caṇḍālagāmakābhimukho ahosi. brahmabhattā sannipatitvā caṇḍālagāmakaṃ gantvā diṭṭhamaṅgalikāya gehaṃ suddhavatthehi chādetvā bhūmiṃ catujjātiyagandhehi opuñchitvā pupphāni vikiritvā dhūmaṃ datvā celavitānaṃ pasāretvā mahāsayanaṃ paññapetvā gandhatelehi dīpaṃ jāletvā dvāre rajatapaṭṭavaṇṇavālukaṃ okiritvā pupphāni vikiritvā dhaje bandhiṃsu. evaṃ alaṅkate gehe mahāsatto otaritvā anto pavisitvā thokaṃ sayanapiṭṭhe nisīdi.</p>
	<p class="paratype03">tadā diṭṭhamaṅgalikā utunī hoti. athassā aṅguṭṭhakena nābhiṃ parāmasi, kucchiyaṃ gabbho patiṭṭhāsi. atha naṃ mahāsatto āmantetvā “bhadde, gabbho te patiṭṭhito, tvaṃ puttaṃ vijāyissasi, tvampi puttopi te lābhaggayasaggappattā bhavissatha, tava pādadhovanaudakaṃ sakalajambudīpe rājūnaṃ abhisekodakaṃ bhavissati, nahānodakaṃ pana te amatosadhaṃ bhavissati, ye taṃ sīse āsiñcissanti, te sabbarogehi muccissanti, kāḷakaṇṇiṃ parivajjessanti, tava pādapiṭṭhe sīsaṃ ṭhapetvā vandantā sahassaṃ dassanti, sotapathe ṭhatvā vandantā sataṃ dassanti, cakkhupathe ṭhatvā vandantā ekaṃ kahāpaṇaṃ datvā vandissanti, appamattā hohī”ti naṃ ovaditvā gehā nikkhamitvā mahājanassa passantasseva uppatitvā candamaṇḍalaṃ pāvisi. brahmabhattā sannipatitvā ṭhitakāva rattiṃ vītināmetvā pātova diṭṭhamaṅgalikaṃ suvaṇṇasivikaṃ āropetvā sīsena ukkhipitvā nagaraṃ pavisiṃsu. “mahābrahmabhariyā”ti taṃ upasaṅkamitvā mahājano gandhamālādīhi pūjesi. pādapiṭṭhe sīsaṃ ṭhapetvā vandituṃ labhantā sahassatthavikaṃ denti, sotapathe ṭhatvā vandituṃ labhantā sataṃ denti, cakkhupathe ṭhatvā vandituṃ labhantā ekaṃ kahāpaṇaṃ denti. evaṃ dvādasayojanikaṃ bārāṇasiṃ taṃ gahetvā vicarantā aṭṭhārasakoṭidhanaṃ labhiṃsu.</p>
	<p class="paratype03">atha naṃ nagaraṃ pariharitvā ānetvā nagaramajjhe mahāmaṇḍapaṃ kāretvā sāṇiṃ parikkhipitvā mahāsayanaṃ paññapetvā mahantena sirisobhaggena tattha vasāpesuṃ. maṇḍapasantikeyeva sattadvārakoṭṭhaṃ sattabhūmikaṃ pāsādaṃ kātuṃ ārabhiṃsu, mahantaṃ navakammaṃ ahosi. diṭṭhamaṅgalikā maṇḍapeyeva puttaṃ vijāyi. athassa nāmaggahaṇadivase brāhmaṇā sannipatitvā maṇḍape jātattā “maṇḍabyakumāro”ti nāmaṃ kariṃsu. pāsādo pana dasahi māsehi niṭṭhito. tato paṭṭhāya sā mahantena yasena tasmiṃ vasati, maṇḍabyakumāropi mahantena parivārena vaḍḍhati. tassa sattaṭṭhavassakāleyeva jambudīpatale uttamācariyā sannipatiṃsu. te taṃ tayo vede uggaṇhāpesuṃ. so soḷasavassakālato paṭṭhāya brāhmaṇānaṃ bhattaṃ paṭṭhapesi, nibaddhaṃ soḷasa brāhmaṇasahassāni bhuñjanti. catutthe dvārakoṭṭhake brāhmaṇānaṃ dānaṃ deti.</p>
	<p class="paratype03">athekasmiṃ mahāmahadivase gehe bahuṃ pāyāsaṃ paṭiyādesuṃ. soḷasa brāhmaṇasahassāni catutthe dvārakoṭṭhake nisīditvā suvaṇṇarasavaṇṇena navasappinā pakkamadhukhaṇḍasakkharāhi ca abhisaṅkhataṃ pāyāsaṃ paribhuñjanti. kumāropi sabbālaṅkārapaṭimaṇḍito suvaṇṇapādukā āruyha hatthena kañcanadaṇḍaṃ gahetvā “idha sappiṃ detha, idha madhun”ti vicārento carati. tasmiṃ khaṇe mātaṅgapaṇḍito himavante assamapade nisinno “kā nu kho diṭṭhamaṅgalikāya puttassa pavattī”ti olokento tassa atitthe pakkhandabhāvaṃ disvā “ajjeva gantvā māṇavaṃ dametvā yattha dinnaṃ mahapphalaṃ hoti, tattha dānaṃ dāpetvā āgamissāmī”ti cintetvā ākāsena anotattadahaṃ gantvā mukhadhovanādīni katvā manosilātale ṭhito rattadupaṭṭaṃ nivāsetvā kāyabandhanaṃ bandhitvā paṃsukūlasaṅghāṭiṃ pārupitvā mattikāpattaṃ ādāya ākāsenāgantvā catutthe dvārakoṭṭhake dānaggeyeva otaritvā ekamantaṃ aṭṭhāsi. maṇḍabyo kumāro ito cito ca olokento taṃ disvā “evaṃvirūpo saṅkārayakkhasadiso ayaṃ pabbajito imaṃ ṭhānaṃ āgacchanto kuto nu kho āgacchatī”ti tena saddhiṃ sallapanto paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“kuto nu āgacchasi dummavāsī, otallako paṃsupisācakova. </p>
	<p class="paratype22">saṅkāracoḷaṃ paṭimuñca kaṇṭhe, ko re tuvaṃ hosi adakkhiṇeyyo”ti.</p>
	<p class="paratype03">tattha <b>dummavāsī</b>ti anañjitāmaṇḍitaghaṭitasaṅghāṭikapilotikavasano. <b>otallako</b>ti lāmako olambavilambanantakadharo vā. <b>paṃsupisācakovā</b>ti saṅkāraṭṭhāne pisācako viya. <b>saṅkāracoḷa</b>nti saṅkāraṭṭhāne laddhapilotikaṃ. <b>paṭimuñcā</b>ti paṭimuñcitvā. <b>adakkhiṇeyyo</b>ti tvaṃ adakkhiṇeyyo imesaṃ paramadakkhiṇeyyānaṃ nisinnaṭṭhānaṃ eko hutvā kuto āgato.</p>
	<p class="paratype03">taṃ sutvā mahāsatto muducitteneva tena saddhiṃ sallapanto dutiyaṃ gāthamāha — </p>
	<p class="paratype40">2<b>.</b> </p>
	<p class="paratype21">“annaṃ tavedaṃ pakataṃ yasassi, taṃ khajjare bhuñjare piyyare ca. </p>
	<p class="paratype22">jānāsi maṃ tvaṃ paradattūpajīviṃ, uttiṭṭhapiṇḍaṃ labhataṃ sapāko”ti.</p>
	<p class="paratype03">tattha <b>pakata</b>nti paṭiyattaṃ. <b>yasassī</b>ti parivārasampanna. <b>taṃ khajjare</b>ti taṃ khajjanti ca bhuñjanti ca pivanti ca. kiṃkāraṇā mayhaṃ kujjhasi? <b>uttiṭṭhapiṇḍa</b>nti upatiṭṭhitvā labhitabbapiṇḍaṃ, uṭṭhāya ṭhitehi vā dīyamānaṃ heṭṭhā ṭhatvā labhitabbapiṇḍaṃ. <b>labhataṃ sapāko</b>ti sapāko caṇḍālopi labhatu. jātisampannā hi yattha katthaci labhanti, sapākacaṇḍālassa pana ko deti, dullabhapiṇḍo ahaṃ, tasmā me jīvitapavattanatthaṃ bhojanaṃ dāpehi, kumārāti.</p>
	<p class="paratype03">tato maṇḍabyo gāthamāha — </p>
	<p class="paratype40">3<b>.</b> </p>
	<p class="paratype21">“annaṃ mamedaṃ pakataṃ brāhmaṇānaṃ, attatthāya saddahato mamedaṃ. </p>
	<p class="paratype22">apehi etto kimidhaṭṭhitosi, na mādisā tumhaṃ dadanti jammā”ti.</p>
	<p class="paratype03">tattha <b>attatthāyā</b>ti attano vaḍḍhiatthāya. <b>apehi etto</b>ti imamhā ṭhānā apagaccha. <b>na mādisā</b>ti mādisā jātisampannānaṃ udiccabrāhmaṇānaṃ dānaṃ denti, na tuyhaṃ caṇḍālassa, gaccha, jammāti.</p>
	<p class="paratype03">tato mahāsatto gāthamāha — </p>
	<p class="paratype40">4<b>.</b> </p>
	<p class="paratype21">“thale ca ninne ca vapanti bījaṃ, anūpakhette phalamāsamānā. </p>
	<p class="paratype22">etāya saddhāya dadāhi dānaṃ, appeva ārādhaye dakkhiṇeyye”ti.</p>
	<p class="paratype03">tassattho — kumāra, sassaphalaṃ āsīsamānā tīsupi khettesu bījaṃ vapanti. tattha ativuṭṭhikāle thale sassaṃ sampajjati, ninne pūtikaṃ hoti, anūpakhette nadiñca taḷākañca nissāya kataṃ oghena vuyhati. mandavuṭṭhikāle thale khette vipajjati, ninne thokaṃ sampajjati, anūpakhette sampajjateva. samavuṭṭhikāle thale khette thokaṃ sampajjati, itaresu sampajjateva. tasmā yathā phalamāsīsamānā tīsupi khettesu vapanti, tathā tvampi etāya phalasaddhāya āgatāgatānaṃ sabbesaṃyeva dānaṃ dehi, appeva nāma evaṃ dadanto dakkhiṇeyye ārādheyyāsi labheyyāsīti.</p>
	<p class="paratype03">tato maṇḍabyo gāthamāha — </p>
	<p class="paratype40">5<b>.</b> </p>
	<p class="paratype21">“khettāni mayhaṃ viditāni loke, yesāhaṃ bījāni patiṭṭhapemi. </p>
	<p class="paratype22">ye brāhmaṇā jātimantūpapannā, tānīdha khettāni supesalānī”ti.</p>
	<p class="paratype03">tattha <b>yesāha</b>nti yesu ahaṃ. <b>jātimantūpapannā</b>ti jātiyā ca mantehi ca upapannā.</p>
	<p class="paratype03">tato mahāsatto dve gāthā abhāsi — </p>
	<p class="paratype40">6<b>.</b> </p>
	<p class="paratype21">“jātimado ca atimānitā ca, lobho ca doso ca mado ca moho. </p>
	<p class="paratype22">ete aguṇā yesu ca santi sabbe, tānīdha khettāni apesalāni. </p>
	<p class="paratype40">7<b>.</b> </p>
	<p class="paratype21">“jātimado ca atimānitā ca, lobho ca doso ca mado ca moho. </p>
	<p class="paratype22">ete aguṇā yesu na santi sabbe, tānīdha khettāni supesalānī”ti.</p>
	<p class="paratype03">tattha <b>jātimado</b>ti “ahamasmi jātisampanno”ti evaṃ uppannamāno. <b>atimānitā cā</b>ti “añño mayā saddhiṃ jātiādīhi sadiso natthī”ti atikkamma pavattamāno. lobhādayo lubbhanadussanamajjanamuyhanamattāva. <b>apesalānī</b>ti evarūpā puggalā āsīvisabharitā viya vammikā appiyasīlā honti. evarūpānaṃ dinnaṃ na mahapphalaṃ hoti, tasmā mā etesaṃ supesalakhettabhāvaṃ maññittha. na hi jātimantā saggadāyakā. ye pana jātimānādirahitā ariyā, tāni khettāni supesalāni, tesu dinnaṃ mahapphalaṃ, te saggadāyakā hontīti.</p>
	<p class="paratype03">iti so mahāsatte punappunaṃ kathente kujjhitvā “ayaṃ ativiya bahuṃ vippalapati, kuhiṃ gatā ime dovārikā, nayimaṃ caṇḍālaṃ nīharantī”ti gāthamāha — </p>
	<p class="paratype40">8<b>.</b> </p>
	<p class="paratype21">“kvettha gatā upajotiyo ca, upajjhāyo atha vā gaṇḍakucchi. </p>
	<p class="paratype22">imassa daṇḍañca vadhañca datvā, gale gahetvā khalayātha jamman”ti.</p>
	<p class="paratype03">tattha <b>kvettha gatā</b>ti imesu tīsu dvāresu ṭhapitā upajotiyo ca upajjhāyo ca gaṇḍakucchi cāti tayo dovārikā kuhiṃ gatāti attho.</p>
	<p class="paratype03">tepi tassa vacanaṃ sutvā vegenāgantvā vanditvā “kiṃ karoma devā”ti āhaṃsu. “ayaṃ vo jammo caṇḍālo diṭṭho”ti? “na passāma deva, kutoci āgatabhāvaṃ na jānāmā”ti. “ko cesa māyākāro vā vijjādharo vā bhavissati, idāni kiṃ tiṭṭhathā”ti. “kiṃ karoma devā”ti? “imassa mukhameva pothetvā bhindantā daṇḍaveḷupesikāhi piṭṭhicammaṃ uppāṭentā vadhañca datvā gale gahetvā etaṃ jammaṃ khalayātha, ito nīharathā”ti.</p>
	<p class="paratype03">mahāsatto tesu attano santikaṃ anāgatesveva uppatitvā ākāse ṭhito gāthamāha — </p>
	<p class="paratype40">9<b>.</b> </p>
	<p class="paratype21">“giriṃ nakhena khaṇasi, ayo dantehi khādasi. </p>
	<p class="paratype22">jātavedaṃ padahasi, yo isiṃ paribhāsasī”ti.</p>
	<p class="paratype03">tattha <b>jātavedaṃ padahasī</b>ti aggiṃ gilituṃ vāyamasi.</p>
	<p class="paratype03">imañca pana gāthaṃ vatvā mahāsatto passantasseva māṇavassa ca brāhmaṇānañca ākāse pakkhandi. tamatthaṃ pakāsento satthā āha — </p>
	<p class="paratype40">10<b>.</b> </p>
	<p class="paratype21">“idaṃ vatvāna mātaṅgo, isi saccaparakkamo. </p>
	<p class="paratype22">antalikkhasmiṃ pakkāmi, brāhmaṇānaṃ udikkhatan”ti.</p>
	<p class="paratype03">tattha <b>saccaparakkamo</b>ti sabhāvaparakkamo.</p>
	<p class="paratype03">so pācīnadisābhimukho gantvā ekāya vīthiyā otaritvā “padavaḷañjaṃ paññāyatū”ti adhiṭṭhāya pācīnadvārasamīpe piṇḍāya caranto missakabhattaṃ saṃkaḍḍhitvā ekissaṃ sālāyaṃ nisīditvā missakabhattaṃ paribhuñji . nagaradevatā “ayaṃ amhākaṃ ayyaṃ viheṭhetvā kathetī”ti asahamānā āgamiṃsu. athassa jeṭṭhakayakkho maṇḍabyassa gīvaṃ gahetvā parivattesi, sesadevatā sesabrāhmaṇānaṃ gīvaṃ gaṇhitvā parivattesuṃ. bodhisatte muducittatāya pana “tassa putto”ti naṃ na mārenti, kevalaṃ kilamentiyeva. maṇḍabyassa sīsaṃ parivattitvā piṭṭhipassābhimukhaṃ jātaṃ, hatthapādā ujukā thaddhāva aṭṭhaṃsu, akkhīni kālakatasseva parivattiṃsu. so thaddhasarīrova nipajji, sesabrāhmaṇā mukhena kheḷaṃ vamantā aparāparaṃ parivattanti . māṇavā “ayye, puttassa te kiṃ jātan”ti diṭṭhamaṅgalikāya ārocayiṃsu. sā vegena gantvā puttaṃ disvā “kimetan”ti vatvā gāthamāha — </p>
	<p class="paratype40">11<b>.</b> </p>
	<p class="paratype21">“āvellitaṃ piṭṭhito uttamaṅgaṃ, bāhuṃ pasāreti akammaneyyaṃ. </p>
	<p class="paratype22">setāni akkhīni yathā matassa, ko me imaṃ puttamakāsi evan”ti.</p>
	<p class="paratype03">tattha <b>āvellita</b>nti parivattitaṃ.</p>
	<p class="paratype03">athassā tasmiṃ ṭhāne ṭhitajano ārocetuṃ gāthamāha — </p>
	<p class="paratype40">12<b>.</b> </p>
	<p class="paratype21">“idhāgamā samaṇo dummavāsī, otallako paṃsupisācakova. </p>
	<p class="paratype22">saṅkāracoḷaṃ paṭimuñca kaṇṭhe, so te imaṃ puttamakāsi evan”ti.</p>
	<p class="paratype03">sā taṃ sutvāva cintesi “aññassetaṃ balaṃ natthi, nissaṃsayaṃ mātaṅgapaṇḍito bhavissati, sampannamettābhāvano kho pana dhīro na ettakaṃ janaṃ kilametvā gamissati, kataraṃ nu kho disaṃ gato bhavissatī”ti. tato pucchantī gāthamāha — </p>
	<p class="paratype40">13<b>.</b> </p>
	<p class="paratype21">“katamaṃ disaṃ agamā bhūripañño, akkhātha me māṇavā etamatthaṃ. </p>
	<p class="paratype22">gantvāna taṃ paṭikaremu accayaṃ, appeva naṃ putta labhemu jīvitan”ti.</p>
	<p class="paratype03">tattha <b>gantvānā</b>ti tassa santikaṃ gantvā. <b>taṃ paṭikaremu accaya</b>nti taṃ accayaṃ paṭikarissāma desessāma, khamāpessāma nanti. <b>putta labhemu jīvita</b>nti appeva nāma puttassa jīvitaṃ labheyyāma.</p>
	<p class="paratype03">athassā tattha ṭhitā māṇavā kathentā gāthamāhaṃsu — </p>
	<p class="paratype40">14<b>.</b> </p>
	<p class="paratype21">“vehāyasaṃ agamā bhūripañño, pathaddhuno pannaraseva cando. </p>
	<p class="paratype22">api cāpi so purimadisaṃ agacchi, saccappaṭiñño isi sādhurūpo”ti.</p>
	<p class="paratype03">tattha <b>pathaddhuno</b>ti ākāsapathasaṅkhātassa addhuno majjhe ṭhito pannarase cando viya. <b>api cāpi so</b>ti apica kho pana so puratthimaṃ disaṃ gato.</p>
	<p class="paratype03">sā tesaṃ vacanaṃ sutvā “mama sāmikaṃ upadhāressāmī”ti suvaṇṇakalasasuvaṇṇasarakāni gāhāpetvā dāsigaṇaparivutā tena padavaḷañjassa adhiṭṭhitaṭṭhānaṃ patvā tenānusārena gacchantī tasmiṃ pīṭhikāya nisīditvā bhuñjamāne tassa santikaṃ gantvā vanditvā aṭṭhāsi. so taṃ disvā thokaṃ odanaṃ patte ṭhapesi. diṭṭhamaṅgalikā suvaṇṇakalasena tassa udakaṃ adāsi. so tattheva hatthaṃ dhovitvā mukhaṃ vikkhālesi. atha naṃ sā “kena me puttassa so vippakāro kato”ti pucchantī gāthamāha — </p>
	<p class="paratype40">15<b>.</b> </p>
	<p class="paratype21">“āvellitaṃ piṭṭhito uttamaṅgaṃ, bāhuṃ pasāreti akammaneyyaṃ. </p>
	<p class="paratype22">setāni akkhīni yathā matassa, ko me imaṃ puttamakāsi evan”ti.</p>
	<p class="paratype03">tato parā tesaṃ vacanapaṭivacanagāthā honti — </p>
	<p class="paratype40">16<b>.</b> </p>
	<p class="paratype21">“yakkhā have santi mahānubhāvā, anvāgatā isayo sādhurūpā. </p>
	<p class="paratype22">te duṭṭhacittaṃ kupitaṃ viditvā, yakkhā hi te puttamakaṃsu evaṃ. </p>
	<p class="paratype40">17<b>.</b> </p>
	<p class="paratype21">“yakkhā ca me puttamakaṃsu evaṃ, tvaññeva me mā kuddho brahmacāri. </p>
	<p class="paratype22">tumheva pāde saraṇaṃ gatāsmi, anvāgatā puttasokena bhikkhu. </p>
	<p class="paratype40">18<b>.</b> </p>
	<p class="paratype21">“tadeva hi etarahi ca mayhaṃ, manopadoso na mamatthi koci. </p>
	<p class="paratype22">putto ca te vedamadena matto, atthaṃ na jānāti adhicca vede. </p>
	<p class="paratype40">19<b>.</b> </p>
	<p class="paratype21">“addhā have bhikkhu muhuttakena, sammuyhateva purisassa saññā. </p>
	<p class="paratype22">ekāparādhaṃ khama bhūripañña, na paṇḍitā kodhabalā bhavantī”ti.</p>
	<p class="paratype03">tattha <b>yakkhā</b>ti nagarapariggāhakayakkhā. <b>anvāgatā</b>ti anu āgatā, isayo sādhurūpā guṇasampannāti evaṃ jānamānāti attho. <b>te</b>ti te isīnaṃ guṇaṃ ñatvā tava puttaṃ duṭṭhacittaṃ kupitacittaṃ viditvā. <b>tvaññeva me</b>ti sace yakkhā kupitā evamakaṃsu, karontu, devatā nāma pānīyauḷuṅkamattena santappetuṃ sakkā, tasmāhaṃ tesaṃ na bhāyāmi, kevalaṃ tvaññeva me puttassa mā kujjhi. <b>anvāgatā</b>ti āgatāsmi. <b>bhikkhū</b>ti mahāsattaṃ ālapantī puttassa jīvitadānaṃ yācati. <b>tadeva hī</b>ti diṭṭhamaṅgalike tadā tava puttassa maṃ akkosanakāle ca mayhaṃ manopadoso natthi, etarahi ca tayi yācamānāyapi mama tasmiṃ manopadoso natthiyeva. <b>vedamadenā</b>ti “tayo vedā me uggahitā”ti madena. <b>adhiccā</b>ti vede uggahetvāpi atthānatthaṃ na jānāti. <b>muhuttakenā</b>ti yaṃ kiñci uggahetvā muhuttakeneva.</p>
	<p class="paratype03">evaṃ tāya khamāpiyamāno mahāsatto “tena hi etesaṃ yakkhānaṃ palāyanatthāya amatosadhaṃ dassāmī”ti vatvā gāthamāha — </p>
	<p class="paratype40">20<b>.</b> </p>
	<p class="paratype21">“idañca mayhaṃ uttiṭṭhapiṇḍaṃ, tava maṇḍabyo bhuñjatu appapañño. </p>
	<p class="paratype22">yakkhā ca te naṃ na viheṭhayeyyuṃ, putto ca te hessati so arogo”ti.</p>
	<p class="paratype03">tattha <b>uttiṭṭhapiṇḍa</b>nti ucchiṭṭhakapiṇḍaṃ, “ucchiṭṭhapiṇḍan”tipi pāṭho.</p>
	<p class="paratype03">sā mahāsattassa vacanaṃ sutvā “detha, sāmi, amatosadhan”ti suvaṇṇasarakaṃ upanāmesi. mahāsatto ucchiṭṭhakakañjikaṃ tattha āsiñcitvā “paṭhamaññeva ito upaḍḍhaṃ tava puttassa mukhe osiñcitvā sesaṃ cāṭiyaṃ udakena missetvā sesabrāhmaṇānaṃ mukhe osiñcehi, sabbepi nirogā bhavissantī”ti vatvā uppatitvā himavantameva gato. sāpi taṃ sarakaṃ sīsenādāya “amatosadhaṃ me laddhan”ti vadantī nivesanaṃ gantvā paṭhamaṃ puttassa mukhe kañjikaṃ osiñci, yakkho palāyi. itaro paṃsuṃ puñchanto uṭṭhāya “amma kimetan”ti āha. tayā kataṃ tvameva jānissasi. ehi, tāta, tava dakkhiṇeyyānaṃ tesaṃ vippakāraṃ passāti. so te disvā vippaṭisārī ahosi. atha naṃ mātā “tāta maṇḍabya, tvaṃ bālo dānassa mahapphalaṭṭhānaṃ na jānāsi, dakkhiṇeyyā nāma evarūpā na honti, mātaṅgapaṇḍitasadisāva honti, ito paṭṭhāya mā etesaṃ dussīlānaṃ dānamadāsi, sīlavantānaṃ dehī”ti vatvā āha — </p>
	<p class="paratype40">21<b>.</b> </p>
	<p class="paratype21">“maṇḍabya bālosi parittapañño, yo puññakkhettānamakovidosi. </p>
	<p class="paratype22">mahakkasāvesu dadāsi dānaṃ, kiliṭṭhakammesu asaññatesu. </p>
	<p class="paratype40">22<b>.</b> </p>
	<p class="paratype21">“jaṭā ca kesā ajinā nivatthā, jarūdapānaṃva mukhaṃ parūḷhaṃ. </p>
	<p class="paratype22">pajaṃ imaṃ passatha dummarūpaṃ, na jaṭājinaṃ tāyati appapaññaṃ. </p>
	<p class="paratype40">23<b>.</b> </p>
	<p class="paratype21">“yesaṃ rāgo ca doso ca, avijjā ca virājitā. </p>
	<p class="paratype22">khīṇāsavā arahanto, tesu dinnaṃ mahapphalan”ti.</p>
	<p class="paratype03">tattha <b>mahakkasāvesū</b>ti mahākasāvesu mahantehi rāgakasāvādīhi samannāgatesu. <b>jaṭā ca kesā</b>ti tāta maṇḍabya, tava dakkhiṇeyyesu ekaccānaṃ kesā jaṭā katvā baddhā. <b>ajinā nivatthā</b>ti sakhurāni ajinacammāni nivatthā. <b>jarūdapānaṃ vā</b>ti tiṇagahanena jiṇṇakūpo viya mukhaṃ dīghamassutāya parūḷhaṃ. <b>pajaṃ ima</b>nti imaṃ evarūpaṃ anañjitāmaṇḍitalūkhavesaṃ pajaṃ passatha. <b>na jaṭājina</b>nti etaṃ jaṭājinaṃ imaṃ appapaññaṃ pajaṃ tāyituṃ na sakkoti, sīlapaññāṇatapokammāneva imesaṃ sattānaṃ patiṭṭhā honti. <b>yesa</b>nti yasmā yesaṃ ete rajjanadussanamuyhanasabhāvā rāgādayo aṭṭhavatthukā ca avijjā virājitā vigatā, vigatattāyeva ca etesaṃ kilesānaṃ ye khīṇāsavā arahanto, tesu dinnaṃ mahapphalaṃ, tasmā tvaṃ, tāta, ito paṭṭhāya evarūpānaṃ dussīlānaṃ adatvā ye loke aṭṭhasamāpattilābhino pañcābhiññā dhammikasamaṇabrāhmaṇā ca paccekabuddhā ca santi, tesaṃ dānaṃ dehi. ehi, tāta, tava kulūpake amatosadhaṃ pāyetvā aroge karissāmāti vatvā ucchiṭṭhakañjikaṃ gāhāpetvā udakacāṭiyaṃ pakkhipitvā soḷasannaṃ brāhmaṇasahassānaṃ mukhesu āsiñcāpesi.</p>
	<p class="paratype03">ekeko paṃsuṃ puñchantova uṭṭhahi. atha ne brāhmaṇā “imehi caṇḍālucchiṭṭhakaṃ pītan”ti abrāhmaṇe kariṃsu. te lajjitā bārāṇasito nikkhamitvā majjharaṭṭhaṃ gantvā majjharañño santike vasiṃsu, maṇḍabyo pana tattheva vasi. tadā vettavatīnagaraṃ upanissāya vettavatīnadītīre jātimanto nāmeko brāhmaṇo pabbajito jātiṃ nissāya mahantaṃ mānamakāsi. mahāsatto “etassa mānaṃ bhindissāmī”ti taṃ ṭhānaṃ gantvā tassa santike uparisote vāsaṃ kappesi. so ekadivasaṃ dantakaṭṭhaṃ khāditvā “imaṃ dantakaṭṭhaṃ jātimantassa jaṭāsu laggatū”ti adhiṭṭhāya nadiyaṃ pātesi. taṃ tassa udakaṃ ācamantassa jaṭāsu laggi. so taṃ disvāva “nassa vasalā”ti vatvā “kuto ayaṃ kāḷakaṇṇī āgato, upadhāressāmi nan”ti uddhaṃsotaṃ gacchanto mahāsattaṃ disvā “kiṃjātikosī”ti pucchi. “caṇḍālosmī”ti. “tayā nadiyā dantakaṭṭhaṃ pātitan”ti ? “āma, mayā”ti. “nassa, vasala, caṇḍāla kāḷakaṇṇi mā idha vasi, heṭṭhāsote vasāhī”ti vatvā heṭṭhāsote vasantenapi tena pātite dantakaṭṭhe paṭisotaṃ āgantvā jaṭāsu laggante so “nassa vasala, sace idha vasissasi, sattame divase sattadhā muddhā phalissatī”ti āha.</p>
	<p class="paratype03">mahāsatto “sacāhaṃ etassa kujjhissāmi, sīlaṃ me arakkhitaṃ bhavissati, upāyenevassa mānaṃ bhindissāmī”ti sattame divase sūriyuggamanaṃ nivāresi. manussā ubbāḷhā jātimantaṃ tāpasaṃ upasaṅkamitvā “bhante, tumhe sūriyuggamanaṃ na dethā”ti pucchiṃsu. so āha — “na me taṃ kammaṃ, nadītīre paneko caṇḍālo vasati, tassetaṃ kammaṃ bhavissatī”ti. manussā mahāsattaṃ upasaṅkamitvā “tumhe, bhante, sūriyuggamanaṃ na dethā”ti pucchiṃsu. “āmāvuso”ti. “kiṃkāraṇā”ti. “tumhākaṃ kulūpako tāpaso maṃ niraparādhaṃ abhisapi, tasmiṃ āgantvā khamāpanatthāya mama pādesu patite sūriyaṃ vissajjessāmī”ti. te gantvā taṃ kaḍḍhantā ānetvā mahāsattassa pādamūle nipajjāpetvā khamāpetvā āhaṃsu “sūriyaṃ vissajjetha bhante”ti. “na sakkā vissajjetuṃ, sacāhaṃ vissajjessāmi, imassa sattadhā muddhā phalissatī”ti. “atha, bhante, kiṃ karomā”ti? so “mattikāpiṇḍaṃ āharathā”ti āharāpetvā “imaṃ tāpasassa sīse ṭhapetvā tāpasaṃ otāretvā udake ṭhapethā”ti ṭhapāpetvā sūriyaṃ vissajjesi. sūriyarasmīhi pahaṭamatte mattikāpiṇḍo sattadhā bhijji, tāpaso udake nimujji.</p>
	<p class="paratype03">mahāsatto taṃ dametvā “kahaṃ nu kho dāni soḷasa brāhmaṇasahassāni vasantī”ti upadhārento “majjharañño santike”ti ñatvā “te damessāmī”ti iddhiyā gantvā nagarasāmante otaritvā pattaṃ ādāya nagare piṇḍāya cari. brāhmaṇā taṃ disvā “ayaṃ idha ekaṃ dve divase vasantopi amhe appatiṭṭhe karissatī”ti vegena gantvā “mahārāja, māyākāro eko vijjādharo coro āgato, gaṇhāpetha nan”ti rañño ārocesuṃ. rājā “sādhū”ti sampaṭicchi. mahāsattopi missakabhattaṃ ādāya aññataraṃ kuṭṭaṃ nissāya pīṭhikāya nisinno bhuñjati. atha naṃ aññavihitakaṃ āhāraṃ paribhuñjamānameva raññā pahitapurisā asinā gīvaṃ paharitvā jīvitakkhayaṃ pāpesuṃ. so kālaṃ katvā brahmaloke nibbatti. imasmiṃ kira jātake bodhisatto koṇḍadamako ahosi. so teneva paratantiyuttabhāvena jīvitakkhayaṃ pāpuṇi. devatā kujjhitvā sakalameva majjharaṭṭhaṃ uṇhaṃ kukkuḷavassaṃ vassāpetvā raṭṭhaṃ araṭṭhamakaṃsu. tena vuttaṃ — </p>
	<p class="paratype21">“upahacca manaṃ majjho, mātaṅgasmiṃ yasassine. </p>
	<p class="paratype22">sapārisajjo ucchinno, majjhāraññaṃ tadā ahū”ti. (jā. 2.19.96). </p>
	<p class="paratype01">satthā imaṃ dhammadesanaṃ āharitvā “na idāneva, pubbepi udeno pabbajite viheṭhesiyevā”ti vatvā jātakaṃ samodhānesi — “tadā maṇḍabyo udeno ahosi, mātaṅgapaṇḍito pana ahameva ahosin”ti. </p>
	<p class="paratype06">mātaṅgajātakavaṇṇanā paṭhamā. </p> 
</body>
</html>