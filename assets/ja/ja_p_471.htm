<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [465] 2. bhaddasālajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>12. dvādasakanipāto</h3>
	<h4>[465] 2. bhaddasālajātakavaṇṇanā</h4>
	<p class="paratype03"><b>kā tvaṃ suddhehi vatthehī</b>ti idaṃ satthā jetavane viharanto ñātatthacariyaṃ ārabbha kathesi. sāvatthiyañhi anāthapiṇḍikassa nivesane pañcannaṃ bhikkhusatānaṃ nibaddhabhojanaṃ pavattati, tathā visākhāya ca kosalarañño ca. tattha pana kiñcāpi nānaggarasabhojanaṃ dīyati, bhikkhūnaṃ panettha koci vissāsiko natthi, tasmā bhikkhū rājanivesane na bhuñjanti, bhattaṃ gahetvā anāthapiṇḍikassa vā visākhāya vā aññesaṃ vā vissāsikānaṃ gharaṃ gantvā bhuñjanti. rājā ekadivasaṃ paṇṇākāraṃ āhaṭaṃ “bhikkhūnaṃ dethā”ti bhattaggaṃ pesetvā “bhattagge bhikkhū natthī”ti vutte “kahaṃ gatā”ti pucchitvā “attano vissāsikagehesu nisīditvā bhuñjantī”ti sutvā bhuttapātarāso satthu santikaṃ gantvā “bhante, bhojanaṃ nāma kiṃ paraman”ti pucchi. vissāsaparamaṃ mahārāja, kañjikamattakampi vissāsikena dinnaṃ madhuraṃ hotīti. bhante, kena pana saddhiṃ bhikkhūnaṃ vissāso hotīti? “ñātīhi vā sekkhakulehi vā, mahārājā”ti. tato rājā cintesi “ekaṃ sakyadhītaraṃ ānetvā aggamahesiṃ karissāmi, evaṃ mayā saddhiṃ bhikkhūnaṃ ñātake viya vissāso bhavissatī”ti. so uṭṭhāyāsanā attano nivesanaṃ gantvā kapilavatthuṃ dūtaṃ pesesi “dhītaraṃ me detha, ahaṃ tumhehi saddhiṃ ñātibhāvaṃ icchāmī”ti.</p>
	<p class="paratype03">sākiyā dūtavacanaṃ sutvā sannipatitvā mantayiṃsu “mayaṃ kosalarañño āṇāpavattiṭṭhāne vasāma, sace dārikaṃ na dassāma, mahantaṃ veraṃ bhavissati, sace dassāma, kulavaṃso no bhijjissati, kiṃ nu kho kātabban”ti. atha ne mahānāmo āha — “mā cintayittha, mama dhītā vāsabhakhattiyā nāma nāgamuṇḍāya nāma dāsiyā kucchismiṃ nibbatti. sā soḷasavassuddesikā uttamarūpadharā sobhaggappattā pitu vaṃsena khattiyajātikā, tamassa ‘khattiyakaññā’ti pesessāmā”ti. sākiyā “sādhū”ti sampaṭicchitvā dūte pakkosāpetvā “sādhu, dārikaṃ dassāma, idāneva naṃ gahetvā gacchathā”ti āhaṃsu. dūtā cintesuṃ “ime sākiyā nāma jātiṃ nissāya atimānino, ‘sadisī no’ti vatvā asadisimpi dadeyyuṃ, etehi saddhiṃ ekato bhuñjamānameva gaṇhissāmā”ti. te evamāhaṃsu “mayaṃ gahetvā gacchantā yā tumhehi saddhiṃ ekato bhuñjati, taṃ gahetvā gamissāmā”ti. sākiyā tesaṃ nivāsaṭṭhānaṃ dāpetvā “kiṃ karissāmā”ti cintayiṃsu. mahānāmo āha — “tumhe mā cintayittha, ahaṃ upāyaṃ karissāmi, tumhe mama bhojanakāle vāsabhakhattiyaṃ alaṅkaritvā ānetvā mayā ekasmiṃ kabaḷe gahitamatte ‘deva, asukarājā paṇṇaṃ pahiṇi, imaṃ tāva sāsanaṃ suṇāthā’ti paṇṇaṃ dasseyyāthā”ti. te “sādhū”ti sampaṭicchitvā tasmiṃ bhuñjamāne kumārikaṃ alaṅkariṃsu.</p>
	<p class="paratype03">mahānāmo “dhītaraṃ me ānetha, mayā saddhiṃ bhuñjatū”ti āha. atha naṃ alaṅkaritvā tāvadeva thokaṃ papañcaṃ katvā ānayiṃsu. sā “pitarā saddhiṃ bhuñjissāmī”ti ekapātiyaṃ hatthaṃ otāresi. mahānāmopi tāya saddhiṃ ekapiṇḍaṃ gahetvā mukhe ṭhapesi. dutiyapiṇḍāya hatthe pasārite “deva, asukaraññā paṇṇaṃ pahitaṃ, imaṃ tāva sāsanaṃ suṇāthā”ti paṇṇaṃ upanāmesuṃ. mahānāmo “amma, tvaṃ bhuñjāhī”ti dakkhiṇahatthaṃ pātiyāyeva katvā vāmahatthena gahetvā paṇṇaṃ olokesi. tassa taṃ sāsanaṃ upadhārentasseva itarā bhuñji. so tassā bhuttakāle hatthaṃ dhovitvā mukhaṃ vikkhālesi. taṃ disvā dūtā “nicchayenesā etassa dhītā”ti niṭṭhamakaṃsu, na taṃ antaraṃ jānituṃ sakkhiṃsu. mahānāmo mahantena parivārena dhītaraṃ pesesi. dūtāpi naṃ sāvatthiṃ netvā “ayaṃ kumārikā jātisampannā mahānāmassa dhītā”ti vadiṃsu. rājā tussitvā sakalanagaraṃ alaṅkārāpetvā taṃ ratanarāsimhi ṭhapetvā aggamahesiṭṭhāne abhisiñcāpesi. sā rañño piyā ahosi manāpā.</p>
	<p class="paratype03">athassā na cirasseva gabbho patiṭṭhahi. rājā gabbhaparihāramadāsi. sā dasamāsaccayena suvaṇṇavaṇṇaṃ puttaṃ vijāyi. athassa nāmaggahaṇadivase rājā attano ayyakassa santikaṃ pesesi “sakyarājadhītā vāsabhakhattiyā puttaṃ vijāyi, kimassa nāmaṃ karomā”ti. taṃ pana sāsanaṃ gahetvā gato amacco thokaṃ badhiradhātuko, so gantvā rañño ayyakassārocesi. so taṃ sutvā “vāsabhakhattiyā puttaṃ avijāyitvāpi sabbaṃ janaṃ abhibhavati, idāni pana ativiya rañño vallabhā bhavissatī”ti āha. so badhirāmacco “vallabhā”ti vacanaṃ dussutaṃ sutvā “viṭaṭūbho”ti sallakkhetvā rājānaṃ upagantvā “deva, kumārassa kira ‘viṭaṭūbho’ti nāmaṃ karothā”ti āha. rājā “porāṇakaṃ no kuladattikaṃ nāmaṃ bhavissatī”ti cintetvā “viṭaṭūbho”ti nāmaṃ akāsi. tato paṭṭhāya kumāro kumāraparihārena vaḍḍhanto sattavassikakāle aññesaṃ kumārānaṃ mātāmahakulato hatthirūpakāssarūpakādīni āhariyamānāni disvā mātaraṃ pucchi “amma, aññesaṃ mātāmahakulato paṇṇākāro āhariyati, mayhaṃ koci kiñci na pesesi, kiṃ tvaṃ nimmātā nippitāsī”ti? atha naṃ sā “tāta, sakyarājāno mātāmahā dūre pana vasanti, tena te kiñci na pesentī”ti vatvā vañcesi.</p>
	<p class="paratype03">puna soḷasavassikakāle “amma, mātāmahakulaṃ passitukāmomhī”ti vatvā “alaṃ tāta, kiṃ tattha gantvā karissasī”ti vāriyamānopi punappunaṃ yāci. athassa mātā “tena hi gacchāhī”ti sampaṭicchi. so pitu ārocetvā mahantena parivārena nikkhami. vāsabhakhattiyā puretaraṃ paṇṇaṃ pesesi “ahaṃ idha sukhaṃ vasāmi, sāmino kiñci antaraṃ mā dassayiṃsū”ti. sākiyā viṭaṭūbhassa āgamanaṃ ñatvā “vandituṃ na sakkā”ti tassa daharadahare kumārake janapadaṃ pahiṇiṃsu. kumāre kapilavatthuṃ sampatte sākiyā santhāgāre sannipatiṃsu. kumāro santhāgāraṃ gantvā aṭṭhāsi. atha naṃ “ayaṃ te, tāta, mātāmaho, ayaṃ mātulo”ti vadiṃsu so sabbe vandamāno vicari. so yāvapiṭṭhiyā rujanappamāṇā vanditvā ekampi attānaṃ vandamānaṃ adisvā “kiṃ nu kho maṃ vandantā natthī”ti pucchi. sākiyā “tāta, tava kaniṭṭhakumārā janapadaṃ gatā”ti vatvā tassa mahantaṃ sakkāraṃ kariṃsu. so katipāhaṃ vasitvā mahantena parivārena nikkhami. athekā dāsī santhāgāre tena nisinnaphalakaṃ “idaṃ vāsabhakhattiyāya dāsiyā puttassa nisinnaphalakan”ti akkositvā paribhāsitvā khīrodakena dhovi. eko puriso attano āvudhaṃ pamussitvā nivatto taṃ gaṇhanto viṭaṭūbhakumārassa akkosanasaddaṃ sutvā taṃ antaraṃ pucchitvā “vāsabhakhattiyā dāsiyā kucchismiṃ mahānāmasakkassa jātā”ti ñatvā gantvā balakāyassa kathesi. “vāsabhakhattiyā kira dāsiyā dhītā”ti mahākolāhalaṃ ahosi.</p>
	<p class="paratype03">kumāro taṃ sutvā “ete tāva mama nisinnaphalakaṃ khīrodakena dhovantu, ahaṃ pana rajje patiṭṭhitakāle etesaṃ galalohitaṃ gahetvā mama nisinnaphalakaṃ dhovissāmī”ti cittaṃ paṭṭhapesi. tasmiṃ sāvatthiṃ gate amaccā sabbaṃ pavattiṃ rañño ārocesuṃ. rājā “sabbe mayhaṃ dāsidhītaraṃ adaṃsū”ti sākiyānaṃ kujjhitvā vāsabhakhattiyāya ca puttassa ca dinnaparihāraṃ acchinditvā dāsadāsīhi laddhabbaparihāramattameva dāpesi. tato katipāhaccayena satthā rājanivesanaṃ āgantvā nisīdi. rājā satthāraṃ vanditvā “bhante, tumhākaṃ kira ñātakehi dāsidhītā mayhaṃ dinnā, tenassā ahaṃ saputtāya parihāraṃ acchinditvā dāsadāsīhi laddhabbaparihāramattameva dāpesin”ti āha. satthā “ayuttaṃ, mahārāja, sākiyehi kataṃ, dadantehi nāma samānajātikā dātabbā assa. taṃ pana mahārāja, vadāmi vāsabhakhattiyā khattiyarājadhītā khattiyassa rañño gehe abhisekaṃ labhi, viṭaṭūbhopi khattiyarājānameva paṭicca jāto, mātugottaṃ nāma kiṃ karissati, pitugottameva pamāṇanti porāṇakapaṇḍitā dalidditthiyā kaṭṭhahārikāyapi aggamahesiṭṭhānaṃ adaṃsu, tassā ca kucchimhi jātakumāro dvādasayojanikāya bārāṇasiyā rajjaṃ katvā kaṭṭhavāhanarājā nāma jāto”ti <b>kaṭṭhavāhanajātakaṃ</b> (jā. 1.1.7) kathesi . rājā satthu dhammakathaṃ sutvā “pitugottameva kira pamāṇan”ti sutvā tussitvā mātāputtānaṃ pakatiparihārameva dāpesi.</p>
	<p class="paratype03">rañño pana bandhulo nāma senāpati mallikaṃ nāma attano bhariyaṃ vañjhaṃ “tava kulagharameva gacchāhī”ti kusinārameva pesesi. sā “satthāraṃ disvāva gamissāmī”ti jetavanaṃ pavisitvā tathāgataṃ vanditvā ekamantaṃ ṭhitā “kahaṃ gacchasī”ti ca puṭṭhā “sāmiko me, bhante, kulagharaṃ pesesī”ti vatvā “kasmā”ti vuttā “vañjhā aputtikā, bhante”ti vatvā satthārā “yadi evaṃ gamanakiccaṃ natthi, nivattāhī”ti vuttā tuṭṭhā satthāraṃ vanditvā nivesanameva puna agamāsi. “kasmā nivattasī”ti puṭṭhā “dasabalena nivattitāmhī”ti āha. senāpati “diṭṭhaṃ bhavissati tathāgatena kāraṇan”ti āha. sā na cirasseva gabbhaṃ paṭilabhitvā uppannadohaḷā “dohaḷo me uppanno”ti ārocesi. “kiṃ dohaḷo”ti? “vesāliyā nagare licchavirājānaṃ abhisekamaṅgalapokkharaṇiṃ otaritvā nhatvā pānīyaṃ pivitukāmāmhi, sāmī”ti. senāpati “sādhū”ti vatvā sahassathāmadhanuṃ gahetvā taṃ rathaṃ āropetvā sāvatthito nikkhamitvā rathaṃ pājento vesāliṃ pāvisi.</p>
	<p class="paratype03">tasmiñca kāle kosalarañño bandhulasenāpatinā saddhiṃ ekācariyakule uggahitasippo mahāli nāma licchavī andho licchavīnaṃ atthañca dhammañca anusāsanto dvārasamīpe vasati. so rathassa ummāre paṭighaṭṭanasaddaṃ sutvā “bandhulamallassa rathapatanasaddo eso, ajja licchavīnaṃ bhayaṃ uppajjissatī”ti āha. pokkharaṇiyā anto ca bahi ca ārakkhā balavā, upari lohajālaṃ patthaṭaṃ, sakuṇānampi okāso natthi. senāpati pana rathā otaritvā ārakkhake khaggena paharanto palāpetvā lohajālaṃ chinditvā antopokkharaṇiyaṃ bhariyaṃ otāretvā nhāpetvā pāyetvā sayampi nhatvā mallikaṃ rathaṃ āropetvā nagarā nikkhamitvā āgatamaggeneva pāyāsi. ārakkhakā gantvā licchavīnaṃ ārocesuṃ. licchavirājāno kujjhitvā pañca rathasatāni āruyha “bandhulamallaṃ gaṇhissāmā”ti nikkhamiṃsu. taṃ pavattiṃ mahālissa ārocesuṃ. mahāli “mā gamittha, so hi vo sabbe ghātayissatī”ti āha. tepi “mayaṃ gamissāmayevā”ti vadiṃsu. tena hi cakkassa yāva nābhito pathaviṃ paviṭṭhaṭṭhānaṃ disvā nivatteyyātha, tato anivattantā purato asanisaddaṃ viya suṇissatha, tamhā ṭhānā nivatteyyātha, tato anivattantā tumhākaṃ rathadhuresu chiddaṃ passissatha, tamhā ṭhānā nivatteyyātha, purato māgamitthāti. te tassa vacanena anivattitvā taṃ anubandhiṃsuyeva.</p>
	<p class="paratype03">mallikā disvā “rathā, sāmi, paññāyantī”ti āha. tena hi ekassa rathassa viya paññāyanakāle mama āroceyyāsīti. sā yadā sabbe eko viya hutvā paññāyiṃsu, tadā “ekameva sāmi rathasīsaṃ paññāyatī”ti āha. bandhulo “tena hi imā rasmiyo gaṇhāhī”ti tassā rasmiyo datvā rathe ṭhitova dhanuṃ āropeti, rathacakkaṃ yāva nābhito pathaviṃ pāvisi, licchavino taṃ ṭhānaṃ disvāpi na nivattiṃsu. itaro thokaṃ gantvā jiyaṃ pothesi, asanisaddo viya ahosi. te tatopi na nivattiṃsu, anubandhantā gacchanteva. bandhulo rathe ṭhitakova ekaṃ saraṃ khipi. so pañcannaṃ rathasatānaṃ rathasīsaṃ chiddaṃ katvā pañca rājasatāni parikarabandhanaṭṭhāne vijjhitvā pathaviṃ pāvisi. te attano viddhabhāvaṃ ajānitvā “tiṭṭha re, tiṭṭha re”ti vadantā anubandhiṃsuyeva. bandhulo rathaṃ ṭhapetvā “tumhe matakā, matakehi saddhiṃ mayhaṃ yuddhaṃ nāma natthī”ti āha. te “matakā nāma amhādisā neva hontī”ti vadiṃsu. “tena hi sabbapacchimassa parikaraṃ mocethā”ti. te mocayiṃsu. so muttamatteyeva maritvā patito. atha ne “sabbepi tumhe evarūpā, attano gharāni gantvā saṃvidhātabbaṃ saṃvidahitvā puttadāre anusāsitvā sannāhaṃ mocethā”ti āha. te tathā katvā sabbe jīvitakkhayaṃ pattā.</p>
	<p class="paratype03">bandhulopi mallikaṃ sāvatthiṃ ānesi. sā soḷasakkhattuṃ yamake putte vijāyi, sabbepi sūrā thāmasampannā ahesuṃ, sabbasippe nipphattiṃ pāpuṇiṃsu. ekekassapi purisasahassaparivāro ahosi . pitarā saddhiṃ rājanivesanaṃ gacchantehi teheva rājaṅgaṇaṃ paripūri. athekadivasaṃ vinicchaye kūṭaḍḍaparājitā manussā bandhulaṃ āgacchantaṃ disvā mahāravaṃ viravantā vinicchayāmaccānaṃ kūṭaḍḍakāraṇaṃ tassa ārocesuṃ. sopi vinicchayaṃ gantvā taṃ aḍḍaṃ tīretvā sāmikameva sāmikaṃ, assāmikameva assāmikaṃ akāsi. mahājano mahāsaddena sādhukāraṃ pavattesi. rājā “kimidan”ti pucchitvā tamatthaṃ sutvā tussitvā sabbepi te amacce hāretvā bandhulasseva vinicchayaṃ niyyādesi. so tato paṭṭhāya sammā vinicchini. tato porāṇakavinicchayikā lañjaṃ alabhantā appalābhā hutvā “bandhulo rajjaṃ patthetī”ti rājakule paribhindiṃsu. rājā taṃ kathaṃ gahetvā cittaṃ niggahetuṃ nāsakkhi, “imasmiṃ idheva ghātiyamāne garahā me uppajjissatī”ti puna cintetvā “payuttapurisehi paccantaṃ paharāpetvā te palāpetvā nivattakāle antarāmagge puttehi saddhiṃ māretuṃ vaṭṭatī”ti bandhulaṃ pakkosāpetvā “paccanto kira kupito, tava puttehi saddhiṃ gantvā core gaṇhāhī”ti pahiṇitvā “etthevassa dvattiṃsāya puttehi saddhiṃ sīsaṃ chinditvā āharathā”ti tehi saddhiṃ aññepi samatthe mahāyodhe pesesi. tasmiṃ paccantaṃ gacchanteyeva “senāpati kira āgacchatī”ti sutvāva payuttakacorā palāyiṃsu. so taṃ padesaṃ āvāsāpetvā janapadaṃ saṇṭhapetvā nivatti.</p>
	<p class="paratype03">athassa nagarato avidūre ṭhāne te yodhā puttehi saddhiṃ sīsaṃ chindiṃsu. taṃ divasaṃ mallikāya pañcahi bhikkhusatehi saddhiṃ dve aggasāvakā nimantitā honti. athassā pubbaṇhasamaye “sāmikassa te saddhiṃ puttehi sīsaṃ chindiṃsū”ti paṇṇaṃ āharitvā adaṃsu. sā taṃ pavattiṃ ñatvā kassaci kiñci avatvā paṇṇaṃ ucchaṅge katvā bhikkhusaṅghameva parivisi. athassā paricārikā bhikkhūnaṃ bhattaṃ datvā sappicāṭiṃ āharantiyo therānaṃ purato cāṭiṃ bhindiṃsu. dhammasenāpati “upāsike, bhedanadhammaṃ bhinnaṃ, na cintetabban”ti āha. sā ucchaṅgato paṇṇaṃ nīharitvā “dvattiṃsaputtehi saddhiṃ pitu sīsaṃ chinnanti me imaṃ paṇṇaṃ āhariṃsu, ahaṃ idaṃ sutvāpi na cintemi, sappicāṭiyā bhinnāya kiṃ cintemi, bhante”ti āha. dhammasenāpati “animittamanaññātan”tiādīni (su. ni. 579) vatvā dhammaṃ desetvā uṭṭhāyāsanā vihāraṃ agamāsi. sāpi dvattiṃsa suṇisāyo pakkosāpetvā “tumhākaṃ sāmikā attano purimakammaphalaṃ labhiṃsu, tumhe mā socittha mā paridevittha, rañño upari manopadosaṃ mā karitthā”ti ovadi.</p>
	<p class="paratype03">rañño carapurisā taṃ kathaṃ sutvā tesaṃ niddosabhāvaṃ rañño kathayiṃsu. rājā saṃvegappatto tassā nivesanaṃ gantvā mallikañca suṇisāyo cassā khamāpetvā mallikāya varaṃ adāsi. sā “gahito me hotū”ti vatvā tasmiṃ gate matakabhattaṃ datvā nhatvā rājānaṃ upasaṅkamitvā vanditvā “deva, tumhehi me varo dinno, mayhañca aññena attho natthi, dvattiṃsāya me suṇisānaṃ mama ca kulagharagamanaṃ anujānāthā”ti āha. rājā sampaṭicchi. sā dvattiṃsāya suṇisānaṃ sakakulaṃ pesetvā sayaṃ kusināranagare attano kulagharaṃ agamāsi. rājā bandhulasenāpatino bhāgineyyassa dīghakārāyanassa nāma senāpatiṭṭhānaṃ adāsi. so pana “mātulo me iminā mārito”ti rañño otāraṃ gavesanto vicarati. rājāpi nipparādhassa bandhulassa māritakālato paṭṭhāya vippaṭisārī cittassādaṃ na labhati, rajjasukhaṃ nānubhoti.</p>
	<p class="paratype03">tadā satthā sākiyānaṃ veḷuṃ nāma nigamaṃ upanissāya viharati. rājā tattha gantvā ārāmato avidūre khandhāvāraṃ nivāsetvā “mahantena parivārena satthāraṃ vandissāmā”ti vihāraṃ gantvā pañca rājakakudhabhaṇḍāni dīghakārāyanassa datvā ekakova gandhakuṭiṃ pāvisi. sabbaṃ <b>dhammacetiyasutta</b>niyāmeneva (ma. ni. 2.364 ādayo) veditabbaṃ. tasmiṃ gandhakuṭiṃ paviṭṭhe dīghakārāyano tāni pañca rājakakudhabhaṇḍāni gahetvā viṭaṭūbhaṃ rājānaṃ katvā rañño ekaṃ assaṃ ekañca upaṭṭhānakārikaṃ mātugāmaṃ nivattetvā sāvatthiṃ agamāsi. rājā satthārā saddhiṃ piyakathaṃ kathetvā nikkhanto senaṃ adisvā taṃ mātugāmaṃ pucchitvā taṃ pavattiṃ sutvā “ahaṃ bhāgineyyaṃ ajātasattuṃ ādāya āgantvā viṭaṭūbhaṃ gahessāmī”ti rājagahanagaraṃ gacchanto vikāle dvāresu pihitesu nagaraṃ pavisitumasakkonto ekissāya sālāya nipajjitvā vātātapena kilanto rattibhāge tattheva kālamakāsi. vibhātāya rattiyā “deva kosalanarinda, idāni anāthosi jāto”ti vilapantiyā tassā itthiyā saddaṃ sutvā rañño ārocesuṃ. so mātulassa mahantena sakkārena sarīrakiccaṃ kāresi.</p>
	<p class="paratype03">viṭaṭūbhopi rajjaṃ labhitvā taṃ veraṃ saritvā “sabbepi sākiye māressāmī”ti mahatiyā senāya nikkhami. taṃ divasaṃ satthā paccūsasamaye lokaṃ volokento ñātisaṅghassa vināsaṃ disvā “ñātisaṅgahaṃ kātuṃ vaṭṭatī”ti cintetvā pubbaṇhasamaye piṇḍāya caritvā piṇḍapātapaṭikkanto gandhakuṭiyaṃ sīhaseyyaṃ kappetvā sāyanhasamaye ākāsena gantvā kapilavatthusāmante ekasmiṃ kabaracchāye rukkhamūle nisīdi. tato avidūre viṭaṭūbhassa rajjasīmāya anto sandacchāyo nigrodharukkho atthi, viṭaṭūbho satthāraṃ disvā upasaṅkamitvā vanditvā “bhante, kiṃkāraṇā evarūpāya uṇhavelāya imasmiṃ kabaracchāye rukkhamūle nisīdatha, etasmiṃ sandacchāye nigrodharukkhamūle nisīdatha, bhante”ti vatvā “hotu, mahārāja, ñātakānaṃ chāyā nāma sītalā”ti vutte “ñātakānaṃ rakkhaṇatthāya satthā āgato bhavissatī”ti cintetvā satthāraṃ vanditvā sāvatthimeva paccāgami. satthāpi uppatitvā jetavanameva gato.</p>
	<p class="paratype03">rājā sākiyānaṃ dosaṃ saritvā dutiyaṃ nikkhamitvā tatheva satthāraṃ passitvā puna nivattitvā tatiyavāre nikkhamitvā tattheva satthāraṃ passitvā nivatti. catutthavāre pana tasmiṃ nikkhante satthā sākiyānaṃ pubbakammaṃ oloketvā tesaṃ nadiyaṃ visapakkhipanapāpakammassa appaṭibāhirabhāvaṃ ñatvā catutthavāre na agamāsi. viṭaṭūbharājā khīrapāyake dārake ādiṃ katvā sabbe sākiye ghātetvā galalohitena nisinnaphalakaṃ dhovitvā paccāgami. satthari tatiyavāre gamanato paccāgantvā punadivase piṇḍāya caritvā niṭṭhāpitabhattakicce gandhakuṭiyaṃ pavisante disāhi sannipatitā bhikkhū dhammasabhāyaṃ nisīditvā “āvuso, satthā attānaṃ dassetvā rājānaṃ nivattāpetvā ñātake maraṇabhayā mocesi, evaṃ ñātakānaṃ atthacaro satthā”ti bhagavato guṇakathaṃ kathayiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva tathāgato ñātakānaṃ atthaṃ carati, pubbepi cariyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatto nāma rājā dasa rājadhamme akopetvā dhammena rajjaṃ kārento ekadivasaṃ cintesi “jambudīpatale rājāno bahuthambhesu pāsādesu vasanti, tasmā bahūhi thambhehi pāsādakaraṇaṃ nāma anacchariyaṃ, yaṃnūnāhaṃ ekathambhakaṃ pāsādaṃ kāreyyaṃ, evaṃ sabbarājūnaṃ aggarājā bhavissāmī”ti. so vaḍḍhakī pakkosāpetvā “mayhaṃ sobhaggappattaṃ ekathambhakaṃ pāsādaṃ karothā”ti āha. te “sādhū”ti sampaṭicchitvā araññaṃ pavisitvā ujū mahante ekathambhakapāsādārahe bahū rukkhe disvā “ime rukkhā santi, maggo pana visamo, na sakkā otāretuṃ, rañño ācikkhissāmā”ti cintetvā tathā akaṃsu. rājā “kenaci upāyena saṇikaṃ otārethā”ti vatvā “deva, yena kenaci upāyena na sakkā”ti vutte “tena hi mama uyyāne ekaṃ rukkhaṃ upadhārethā”ti āha. vaḍḍhakī uyyānaṃ gantvā ekaṃ sujātaṃ ujukaṃ gāmanigamapūjitaṃ rājakulatopi laddhabalikammaṃ maṅgalasālarukkhaṃ disvā rañño santikaṃ gantvā tamatthaṃ ārocesuṃ. rājā “uyyāne rukkho nāma mama paṭibaddho, gacchatha bho taṃ chindathā”ti āha. te “sādhū”ti sampaṭicchitvā gandhamālādihatthā uyyānaṃ gantvā rukkhe gandhapañcaṅgulikaṃ datvā suttena parikkhipitvā pupphakaṇṇikaṃ bandhitvā dīpaṃ jāletvā balikammaṃ katvā “ito sattame divase āgantvā rukkhaṃ chindissāma, rājā chindāpeti, imasmiṃ rukkhe nibbattadevatā aññattha gacchatu, amhākaṃ doso natthī”ti sāvesuṃ.</p>
	<p class="paratype03">atha tasmiṃ nibbatto devaputto taṃ vacanaṃ sutvā “nissaṃsayaṃ ime vaḍḍhakī imaṃ rukkhaṃ chindissanti, vimānaṃ me nassissati, vimānapariyantikameva kho pana mayhaṃ jīvitaṃ, imañca rakkhaṃ parivāretvā ṭhitesu taruṇasālarukkhesu nibbattānaṃ mama ñātidevatānampi bahūni vimānāni nassissanti. vimānapariyantikameva mama ñātīnaṃ devatānampi jīvitaṃ, na kho pana maṃ tathā attano vināso bādhati, yathā ñātīnaṃ, tasmā nesaṃ mayā jīvitaṃ dātuṃ vaṭṭatī”ti cintetvā aḍḍharattasamaye dibbālaṅkārapaṭimaṇḍito rañño sirigabbhaṃ pavisitvā sakalagabbhaṃ ekobhāsaṃ katvā ussisakapasse rodamāno aṭṭhāsi. rājā taṃ disvā bhītatasito tena saddhiṃ sallapanto paṭhamaṃ gāthamāha — </p>
	<p class="paratype40">13<b>.</b> </p>
	<p class="paratype21">“kā tvaṃ suddhehi vatthehi, aghe vehāyasaṃ ṭhitā. </p>
	<p class="paratype22">kena tyāssūni vattanti, kuto taṃ bhayamāgatan”ti.</p>
	<p class="paratype03">tattha <b>kā tva</b>nti nāgayakkhasupaṇṇasakkādīsu kā nāma tvanti pucchati. <b>vatthehī</b>ti vacanamattamevetaṃ, sabbepi pana dibbālaṅkāre sandhāyevamāha. <b>aghe</b>ti appaṭighe ākāse. <b>vehāyasa</b>nti tasseva vevacanaṃ. <b>kena tyāssūni vattantī</b>ti kena kāraṇena tava assūni vattanti. <b>kuto</b>ti ñātiviyogadhanavināsādīnaṃ kiṃ nissāya taṃ bhayamāgatanti pucchati.</p>
	<p class="paratype03">tato devarājā dve gāthā abhāsi — </p>
	<p class="paratype40">14<b>.</b> </p>
	<p class="paratype21">“taveva deva vijite, bhaddasāloti maṃ vidū. </p>
	<p class="paratype22">saṭṭhi vassasahassāni, tiṭṭhato pūjitassa me. </p>
	<p class="paratype40">15<b>.</b> </p>
	<p class="paratype21">“kārayantā nagarāni, agāre ca disampati. </p>
	<p class="paratype22">vividhe cāpi pāsāde, na maṃ te accamaññisuṃ.</p>
	<p class="paratype03">yatheva maṃ te pūjesuṃ, tatheva tvampi pūjayā”ti.</p>
	<p class="paratype03">tattha <b>tiṭṭhato</b>ti sakalabārāṇasinagarehi ceva gāmanigamehi ca tayā ca pūjitassa niccaṃ balikammañca sakkārañca labhantassa mayhaṃ imasmiṃ uyyāne tiṭṭhantassa ettako kālo gatoti dasseti. <b>nagarānī</b>ti nagarapaṭisaṅkharaṇakammāni. <b>agārecā</b>ti bhūmigehāni. <b>disampatī</b>ti disānaṃ pati, mahārāja. <b>na maṃ te</b>ti te nagarapaṭisaṅkharaṇādīni karontā imasmiṃ nagare porāṇakarājāno maṃ nātimaññisuṃ nātikkamiṃsu na viheṭhayiṃsu, mama nivāsarukkhaṃ chinditvā attano kammaṃ na kariṃsu, mayhaṃ pana sakkārameva kariṃsūti avaca. <b>yathevā</b>ti tasmā yatheva te porāṇakarājāno maṃ pūjayiṃsu, ekopi imaṃ rukkhaṃ na chindāpesi, tvañcāpi maṃ tatheva pūjaya, mā me rukkhaṃ chedayīti.</p>
	<p class="paratype03">tato rājā dve gāthā abhāsi — </p>
	<p class="paratype40">16<b>.</b> </p>
	<p class="paratype21">“taṃ ivāhaṃ na passāmi, thūlaṃ kāyena te dumaṃ. </p>
	<p class="paratype22">ārohapariṇāhena, abhirūposi jātiyā. </p>
	<p class="paratype40">17<b>.</b> </p>
	<p class="paratype21">“pāsādaṃ kārayissāmi, ekatthambhaṃ manoramaṃ. </p>
	<p class="paratype22">tattha taṃ upanessāmi, ciraṃ te yakkha jīvitan”ti.</p>
	<p class="paratype03">tattha <b>kāyenā</b>ti pamāṇena. idaṃ vuttaṃ hoti — tava pamāṇena taṃ viya thūlaṃ mahantaṃ aññaṃ dumaṃ na passāmi, tvaññeva pana ārohapariṇāhena sujātasaṅkhātāya samasaṇṭhānaujubhāvappakārāya jātiyā ca abhirūpo sobhaggappatto ekathambhapāsādārahoti. <b>pāsāda</b>nti tasmā taṃ chedāpetvā ahaṃ pāsādaṃ kārāpessāmeva. <b>tattha ta</b>nti taṃ panāhaṃ samma devarāja, tattha pāsāde upanessāmi, so tvaṃ mayā saddhiṃ ekato vasanto aggagandhamālādīni labhanto sakkārappatto sukhaṃ jīvissasi, nivāsaṭṭhānābhāvena me vināso bhavissatīti mā cintayi, ciraṃ te yakkha jīvitaṃ bhavissatīti.</p>
	<p class="paratype03">taṃ sutvā devarājā dve gāthā abhāsi — </p>
	<p class="paratype40">18<b>.</b> </p>
	<p class="paratype21">“evaṃ cittaṃ udapādi, sarīrena vinābhāvo. </p>
	<p class="paratype22">puthuso maṃ vikantitvā, khaṇḍaso avakantatha. </p>
	<p class="paratype40">19<b>.</b> </p>
	<p class="paratype21">“agge ca chetvā majjhe ca, pacchā mūlamhi chindatha. </p>
	<p class="paratype22">evaṃ me chijjamānassa, na dukkhaṃ maraṇaṃ siyā”ti.</p>
	<p class="paratype03">tattha <b>evaṃ cittaṃ udapādī</b>ti yadi evaṃ cittaṃ tava uppannaṃ. <b>sarīrena vinābhāvo</b>ti yadi te mama sarīrena bhaddasālarukkhena saddhiṃ mama vinābhāvo patthito. <b>puthuso</b>ti bahudhā. <b>vikantitvā</b>ti chinditvā. <b>khaṇḍaso</b>ti khaṇḍākhaṇḍaṃ katvā avakantatha. <b>agge cā</b>ti avakantantā pana paṭhamaṃ agge, tato majjhe chetvā sabbapacchā mūle chindatha. evañhi me chijjamānassa na dukkhaṃ maraṇaṃ siyā, sukhaṃ nu khaṇḍaso bhaveyyāti yācati.</p>
	<p class="paratype03">tato rājā dve gāthā abhāsi — </p>
	<p class="paratype40">20<b>.</b> </p>
	<p class="paratype21">“hatthapādaṃ yathā chinde, kaṇṇanāsañca jīvato. </p>
	<p class="paratype22">tato pacchā siro chinde, taṃ dukkhaṃ maraṇaṃ siyā. </p>
	<p class="paratype40">21<b>.</b> </p>
	<p class="paratype21">“sukhaṃ nu khaṇḍaso chinnaṃ, bhaddasāla vanappati. </p>
	<p class="paratype22">kiṃhetu kiṃ upādāya, khaṇḍaso chinnamicchasī”ti.</p>
	<p class="paratype03">tattha <b>hatthapāda</b>nti hatthe ca pāde ca. <b>taṃ dukkha</b>nti evaṃ paṭipāṭiyā chijjantassa corassa taṃ maraṇaṃ dukkhaṃ siyā. <b>sukhaṃ nū</b>ti samma bhaddasāla, vajjhappattā corā sukhena maritukāmā sīsacchedaṃ yācanti, na khaṇḍaso chedanaṃ, tvaṃ pana evaṃ yācasi, tena taṃ pucchāmi “sukhaṃ nu khaṇḍaso chinnan”ti. <b>kiṃhetū</b>ti khaṇḍaso chinnaṃ nāma na sukhaṃ, kāraṇena panettha bhavitabbanti taṃ pucchanto evamāha.</p>
	<p class="paratype03">athassa ācikkhanto bhaddasālo dve gāthā abhāsi — </p>
	<p class="paratype40">22<b>.</b> </p>
	<p class="paratype21">“yañca hetumupādāya, hetuṃ dhammūpasaṃhitaṃ. </p>
	<p class="paratype22">khaṇḍaso chinnamicchāmi, mahārāja suṇohi me. </p>
	<p class="paratype40">23<b>.</b> </p>
	<p class="paratype21">“ñātī me sukhasaṃvaddhā, mama passe nivātajā. </p>
	<p class="paratype22">tepihaṃ upahiṃseyya, paresaṃ asukhocitan”ti.</p>
	<p class="paratype03">tattha <b>hetuṃ dhammūpasaṃhita</b>nti mahārāja, yaṃ hetusabhāvayuttameva, na hetupatirūpakaṃ, hetuṃ upādāya ārabbha sandhāyāhaṃ khaṇḍaso chinnamicchāmi, taṃ ohitasoto suṇohīti attho. <b>ñātī</b> <b>me</b>ti mama bhaddasālarukkhassa chāyāya sukhasaṃvaddhā mama passe taruṇasālarukkhesu nibbattā mayā katavātaparittāṇattā nivātajā mama ñātakā devasaṅghā atthi, te ahaṃ visālasākhaviṭapo mūle chinditvā patanto upahiṃseyyaṃ, saṃbhaggavimāne karonto vināseyyanti attho. <b>paresaṃ asukhocita</b>nti evaṃ sante mayā tesaṃ paresaṃ ñātidevasaṅghānaṃ asukhaṃ dukkhaṃ ocitaṃ vaḍḍhitaṃ, na cāhaṃ tesaṃ dukkhakāmo, tasmā bhaddasālaṃ khaṇḍaso khaṇḍaso chindāpemīti ayametthādhippāyo.</p>
	<p class="paratype03">taṃ sutvā rājā “dhammiko vatāyaṃ, devaputto, attano vimānavināsatopi ñātīnaṃ vimānavināsaṃ na icchati, ñātīnaṃ atthacariyaṃ carati, abhayamassa dassāmī”ti tussitvā osānagāthamāha — </p>
	<p class="paratype40">24<b>.</b> </p>
	<p class="paratype21">“ceteyyarūpaṃ cetesi, bhaddasāla vanappati. </p>
	<p class="paratype22">hitakāmosi ñātīnaṃ, abhayaṃ samma dammi te”ti.</p>
	<p class="paratype03">tattha <b>ceteyyarūpaṃ cetesī</b>ti ñātīsu muducittatāya cintento cintetabbayuttakameva cintesi. chedeyyarūpaṃ chedesītipi pāṭho. tassattho — khaṇḍaso chinnamicchanto chedetabbayuttakameva chedesīti. <b>abhaya</b>nti etasmiṃ te samma, guṇe pasīditvā abhayaṃ dadāmi, na me pāsādenattho, nāhaṃ taṃ chedāpessāmi, gaccha ñātisaṅghaparivuto sakkatagarukato sukhaṃ jīvāti āha.</p>
	<p class="paratype03">devarājā rañño dhammaṃ desetvā agamāsi. rājā tassovāde ṭhatvā dānādīni puññāni katvā saggapuraṃ pūresi.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, pubbepi tathāgato ñātatthacariyaṃ acariyevā”ti vatvā jātakaṃ samodhānesi — “tadā rājā ānando ahosi, taruṇasālesu nibbattadevatā buddhaparisā, bhaddasāladevarājā pana ahameva ahosin”ti. </p>
	<p class="paratype06">bhaddasālajātakavaṇṇanā dutiyā. </p> 
</body>
</html>