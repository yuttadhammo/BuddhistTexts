<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [324] 4. cammasāṭakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>3. kuṭidūsakavaggo</h4>
	<h5>[324] 4. cammasāṭakajātakavaṇṇanā</h5>
	<p class="paratype03"><b>kalyāṇarūpo</b> <b>vataya</b>nti idaṃ satthā jetavane viharanto cammasāṭakaṃ nāma paribbājakaṃ ārabbha kathesi. tassa kira cammameva nivāsanañca pārupanañca hoti. so ekadivasaṃ paribbājakārāmā nikkhamitvā sāvatthiyaṃ bhikkhāya caranto eḷakānaṃ yujjhanaṭṭhānaṃ sampāpuṇi. eḷako taṃ disvā paharitukāmo osakki. paribbājako “esa mayhaṃ apacitiṃ dassetī”ti na paṭikkami. eḷako vegenāgantvā taṃ ūrumhi paharitvā pātesi. tassa taṃ asantapaggahaṇakāraṇaṃ bhikkhusaṅghe pākaṭaṃ ahosi. bhikkhū dhammasabhāyaṃ kathaṃ samuṭṭhāpesuṃ “āvuso, cammasāṭakaparibbājako asantapaggahaṃ katvā vināsaṃ patto”ti satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa asantapaggahaṃ katvā vināsaṃ pattoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ vāṇijakule nibbattitvā vayappatto vaṇijjaṃ karoti. tadā eko cammasāṭakaparibbājako bārāṇasiyaṃ bhikkhāya caranto eḷakānaṃ yujjhanaṭṭhānaṃ patvā eḷakaṃ osakkantaṃ disvā “apacitiṃ me karotī”ti saññāya apaṭikkamitvā “imesaṃ ettakānaṃ manussānaṃ antare ayaṃ eko eḷako amhākaṃ guṇaṃ jānātī”ti tassa añjaliṃ paggahetvā ṭhitova paṭhamaṃ gāthamāha — </p>
	<p class="paratype40">93<b>.</b> </p>
	<p class="paratype21">“kalyāṇarūpo vatayaṃ catuppado, subhaddako ceva supesalo ca. </p>
	<p class="paratype22">yo brāhmaṇaṃ jātimantūpapannaṃ, apacāyati meṇḍavaro yasassī”ti.</p>
	<p class="paratype03">tattha <b>kalyāṇarūpo</b>ti kalyāṇajātiko. <b>supesalo</b>ti suṭṭhu piyasīlo. <b>jātimantūpapanna</b>nti jātiyā ca mantehi ca sampannaṃ. <b>yasassī</b>ti vaṇṇabhaṇanametaṃ.</p>
	<p class="paratype03">tasmiṃ khaṇe āpaṇe nisinno paṇḍitavāṇijo taṃ paribbājakaṃ nisedhento dutiyaṃ gāthamāha — </p>
	<p class="paratype40">94<b>.</b> </p>
	<p class="paratype21">“mā brāhmaṇa ittaradassanena, vissāsamāpajji catuppadassa. </p>
	<p class="paratype22">daḷhappahāraṃ abhikaṅkhamāno, avasakkatī dassati suppahāran”ti.</p>
	<p class="paratype03">tattha <b>ittaradassanenā</b>ti khaṇikadassanena.</p>
	<p class="paratype03">tassa paṇḍitavāṇijassa kathentasseva so meṇḍako vegenāgantvā ūrumhi paharitvā taṃ tattheva vedanāppattaṃ katvā pātesi. so paridevamāno nipajji. satthā taṃ kāraṇaṃ pakāsento tatiyaṃ gāthamāha — </p>
	<p class="paratype40">95<b>.</b> </p>
	<p class="paratype21">“ūruṭṭhi bhaggaṃ vaṭṭito khāribhāro, sabbañca bhaṇḍaṃ brāhmaṇassa bhinnaṃ. </p>
	<p class="paratype22">ubhopi bāhā paggayha kandati, atidhāvatha haññate brahmacārī”ti.</p>
	<p class="paratype03">tassattho — bhikkhave, tassa paribbājakassa ūruṭṭhikaṃ bhaggaṃ, khāribhāro vaṭṭito pavaṭṭito, tasmiṃ pavaṭṭamāne yaṃ tattha tassa brāhmaṇassa upakaraṇabhaṇḍaṃ, tampi sabbaṃ bhinnaṃ, sopi ubho bāhā ukkhipitvā parivāretvā ṭhitaparisaṃ sandhāya “abhidhāvatha, haññate brahmacārī”ti vadanto kandati rodati paridevatīti.</p>
	<p class="paratype03">paribbājako catutthaṃ gāthaṃ āha — </p>
	<p class="paratype40">96<b>.</b> </p>
	<p class="paratype21">“evaṃ so nihato seti, yo apūjaṃ pasaṃsati. </p>
	<p class="paratype22">yathāhamajja pahato, hato meṇḍena dummatī”ti.</p>
	<p class="paratype03">tattha <b>apūja</b>nti apūjanīyaṃ. <b>yathāhamajjā</b>ti yathā ahaṃ ajja asantapaggahaṃ katvā ṭhito meṇḍena daḷhappahārena pahato ettheva mārito . <b>dummatī</b>ti duppañño. evaṃ yo aññopi asantapaggahaṃ karissati, sopi ahaṃ viya dukkhaṃ anubhavissatīti so paridevanto tattheva jīvitakkhayaṃ pattoti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā cammasāṭako etarahi cammasāṭako ahosi, paṇḍitavāṇijo pana ahameva ahosin”ti. </p>
	<p class="paratype06">cammasāṭakajātakavaṇṇanā catutthā. </p> 
</body>
</html>