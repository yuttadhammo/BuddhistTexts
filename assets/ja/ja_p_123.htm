<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [117] 7. tittirajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>12. haṃcivaggo</h4>
	<h5>[117] 7. tittirajātakavaṇṇanā</h5>
	<p class="paratype03"><b>accuggatātibalatā</b>ti idaṃ satthā jetavane viharanto kokālikaṃ ārabbha kathesi. tassa vatthu terasakanipāte <b>takkāriyajātake</b> (jā. 1.13.104 ādayo) āvi bhavissati. satthā pana “na, bhikkhave, kokāliko idāneva attano vācaṃ nissāya naṭṭho, pubbepi naṭṭhoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto udiccabrāhmaṇakule nibbattitvā vayappatto takkasilāyaṃ sabbasippāni uggaṇhitvā kāme pahāya isipabbajjaṃ pabbajitvā pañcābhiññā aṭṭha samāpattiyo nibbattesi. himavantappadese sabbo isigaṇo sannipatitvā taṃ ovādācariyaṃ katvā parivāresi. so pañcannaṃ isisatānaṃ ovādācariyo hutvā jhānakīḷaṃ kīḷanto himavante vasati. tadā eko cettha paṇḍurogī tāpaso kuṭhāriṃ gahetvā kaṭṭhaṃ phāleti. atheko mukharatāpaso tassa santike nisīditvā “idha pahāraṃ dehi, idha pahāraṃ dehī”ti taṃ tāpasaṃ rosesi. so kujjhitvā “na dāni me tvaṃ dāruphālanasippaṃ sikkhāpanakācariyo”ti tiṇhaṃ kuṭhāriṃ ukkhipitvā naṃ ekappahāreneva jīvitakkhayaṃ pāpesi. bodhisatto tassa sarīrakiccaṃ kāresi. tadā assamato avidūre ekasmiṃ vammikapāde eko tittiro vasati. so sāyaṃ pātaṃ tasmiṃ vammikamatthake ṭhatvā mahāvassitaṃ vassati. taṃ sutvā eko luddako “tittirena bhavitabban”ti cintetvā saddasaññāya tattha gantvā taṃ vadhitvā ādāya gato. </p>
	<p class="paratype01">bodhisatto tassa saddaṃ asuṇanto “asukaṭṭhāne tittiro vasati, kiṃ nu kho tassa saddo na sūyatī”ti tāpase pucchi. te tassa tamatthaṃ ārocesuṃ. so ubhopi tāni kāraṇāni saṃsandetvā isigaṇamajjhe imaṃ gāthamāha — </p>
	<p class="paratype40">117<b>.</b> </p>
	<p class="paratype21">“accuggatātibalatā, ativelaṃ pabhāsitā. </p>
	<p class="paratype22">vācā hanati dummedhaṃ, tittiraṃ vātivassitan”ti.</p>
	<p class="paratype03">tattha <b>accuggatā</b>ti atiuggatā. <b>atibalatā</b>ti punappunaṃ bhāsanena atibalasabhāvā. <b>ativelaṃ pabhāsitā</b>ti atikkantavelā pamāṇātikkamena bhāsitā. <b>tittiraṃ vātivassita</b>nti yathā tittiraṃ ativassitaṃ hanati, tathā evarūpā vācā dummedhaṃ bālapuggalaṃ hanatīti. </p>
	<p class="paratype01">evaṃ bodhisatto isigaṇassa ovādaṃ datvā cattāro brahmavihāre bhāvetvā brahmalokaparāyaṇo ahosi.</p>
	<p class="paratype03">satthā “na, bhikkhave, kokāliko idāneva attano vacanaṃ nissāya naṭṭho, pubbepi naṭṭhoyevā”ti vatvā imaṃ dhammadesanaṃ āharitvā jātakaṃ samodhānesi — “tadā mukharatāpaso kokāliko ahosi, isigaṇo buddhaparisā, gaṇasatthā pana ahameva ahosin”ti. </p>
	<p class="paratype06">tittirajātakavaṇṇanā sattamā. </p> 
</body>
</html>