<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [150] 10. sañjīvajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>15. kakaṇṭakavaggo</h4>
	<h5>[150] 10. sañjīvajātakavaṇṇanā</h5>
	<p class="paratype03"><b>asantaṃ</b> <b>yo paggaṇhātī</b>ti idaṃ satthā veḷuvane viharanto ajātasattussa rañño asantapaggahaṃ ārabbha kathesi. so hi buddhānaṃ paṭikaṇṭakabhūte dussīle pāpadhamme devadatte pasīditvā taṃ asantaṃ asappurisaṃ paggayha “tassa sakkāraṃ karissāmī”ti bahuṃ dhanaṃ pariccajitvā gayāsīse vihāraṃ kāretvā tasseva vacanaṃ gahetvā pitaraṃ dhammarājānaṃ sotāpannaṃ ariyasāvakaṃ ghātetvā attano sotāpattimaggassa upanissayaṃ bhinditvā mahāvināsaṃ patto. so hi “devadatto pathaviyaṃ paviṭṭho”ti sutvā “kacci nu kho mampi pathavī gileyyā”ti bhītatasito rajjasukhaṃ na labhati, sayane assādasukhaṃ na vindati, tibbakāraṇābhitunno hatthipoto viya kampamāno vicarati. so pathaviṃ phalamānaṃ viya, avīcijālaṃ nikkhamantiṃ viya, pathaviyā attānaṃ giliyamānaṃ viya, ādittāya lohapathaviyā uttānakaṃ nipajjāpetvā ayasūlehi koṭiyamānaṃ viya ca samanupassi. tenassa pahaṭakukkuṭasseva muhuttampi kampamānassa avatthānaṃ nāma nāhosi. so sammāsambuddhaṃ passitukāmo khamāpetukāmo pañhaṃ pucchitukāmo ahosi, attano pana aparādhamahantatāya upasaṅkamituṃ na sakkoti.</p>
	<p class="paratype03">athassa rājagahanagare kattikarattivāre sampatte devanagaraṃ viya nagare alaṅkate mahātale amaccagaṇaparivutassa kañcanāsane nisinnassa jīvakaṃ komārabhaccaṃ avidūre nisinnaṃ disvā etadahosi “jīvakaṃ gahetvā sammāsambuddhassa santikaṃ gamissāmi, na kho pana sakkā mayā ujukameva vattuṃ ‘ahaṃ, samma jīvaka, sayaṃ gantuṃ na sakkomi, ehi maṃ satthu santikaṃ nehī’ti, pariyāyena pana rattisampadaṃ vaṇṇetvā ‘kaṃ nu khvajja mayaṃ samaṇaṃ vā brāhmaṇaṃ vā payirupāseyyāma, yaṃ no payirupāsataṃ cittaṃ pasīdeyyā’ti vakkhāmi, taṃ sutvā amaccā attano attano satthārānaṃ vaṇṇaṃ kathessanti, jīvakopi sammāsambuddhassa vaṇṇaṃ kathessati. atha naṃ gahetvā satthu santikaṃ gamissāmī”ti. so pañcahi padehi rattiṃ vaṇṇesi “lakkhaññā vata bho dosinā ratti, abhirūpā vata bho dosinā ratti, dassanīyā vata bho dosinā ratti, pāsādikā vata bho dosinā ratti, ramaṇīyā vata bho dosinā ratti, kaṃ nu khvajja mayaṃ samaṇaṃ vā brāhmaṇaṃ vā payirupāseyyāma, yaṃ no payirupāsataṃ cittaṃ pasīdeyyā”ti (dī. ni. 1.150).</p>
	<p class="paratype03">atheko amacco pūraṇakassapassa vaṇṇaṃ kathesi, eko makkhaligosālassa, eko ajitakesakambalassa, eko pakudhakaccāyanassa, eko sañcayassa belaṭṭhaputtassa, eko nāṭaputtanigaṇṭhassāti . rājā tesaṃ kathaṃ sutvā tuṇhī ahosi. so hi jīvakasseva mahāamaccassa kathaṃ paccāsīsati. jīvakopi “raññā maṃ ārabbha kathiteyeva jānissāmī”ti avidūre tuṇhī nisīdi. atha naṃ rājā āha “tvaṃ pana, samma jīvaka, kiṃ tuṇhī”ti? tasmiṃ khaṇe jīvako uṭṭhāyāsanā yena bhagavā tenañjaliṃ paṇāmetvā “eso, deva, bhagavā arahaṃ sammāsambuddho amhākaṃ ambavane viharati saddhiṃ aḍḍhateḷasehi bhikkhusatehi. taṃ kho pana bhagavantaṃ evaṃ kalyāṇo kittisaddo abbhuggato”ti nava arahādiguṇe vatvā jātito paṭṭhāya pubbanimittādibhedaṃ bhagavato ānubhāvaṃ pakāsetvā “taṃ bhagavantaṃ devo payirupāsatu, dhammaṃ suṇātu, pañhaṃ pucchatū”ti āha.</p>
	<p class="paratype03">rājā sampuṇṇamanoratho hutvā “tena hi, samma jīvaka, hatthiyānāni kappāpehī”ti yānāni kappāpetvā mahantena rājānubhāvena jīvakambavanaṃ gantvā tattha maṇḍalamāḷe bhikkhusaṅghaparivutaṃ tathāgataṃ disvā santavīcimajjhe mahānāvaṃ viya niccalaṃ bhikkhusaṅghaṃ ito cito ca anuviloketvā “evarūpā nāma me parisā na diṭṭhapubbā”ti iriyāpatheyeva pasīditvā saṅghassa añjaliṃ paggaṇhitvā thutiṃ katvā bhagavantaṃ vanditvā ekamantaṃ nisinno sāmaññaphalapañhaṃ pucchi. athassa bhagavā dvīhi bhāṇavārehi paṭimaṇḍitaṃ <b>sāmaññaphalasuttaṃ</b> (dī. ni. 1.150 ādayo) kathesi. so suttapariyosāne attamano bhagavantaṃ khamāpetvā uṭṭhāyāsanā padakkhiṇaṃ katvā pakkāmi. satthā acirapakkantassa rañño bhikkhū āmantetvā “khatāyaṃ, bhikkhave, rājā, upahatāyaṃ, bhikkhave, rājā. sacāyaṃ, bhikkhave, rājā issariyassa kāraṇā pitaraṃ dhammikaṃ dhammarājānaṃ jīvitā na voropessatha, imasmiṃyeva āsane virajaṃ vītamalaṃ dhammacakkhuṃ uppajjissatha. devadattaṃ nissāya asantapaggahaṃ katvā sotāpattiphalā parihīno”ti āha.</p>
	<p class="paratype03">punadivase bhikkhū dhammasabhāyaṃ kathaṃ samuṭṭhāpesuṃ “āvuso, ajātasattu kira asantapaggahaṃ katvā dussīlaṃ pāpadhammaṃ devadattaṃ nissāya pitughātakakammassa katattā sotāpattiphalā parihīno, devadattena nāsito rājā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, ajātasattu idāneva asantapaggahaṃ katvā mahāvināsaṃ patto, pubbepesa asantapaggaheneva attānaṃ nāsesī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto mahāvibhave brāhmaṇakule nibbattitvā vayappatto takkasilaṃ gantvā sabbasippāni uggaṇhitvā bārāṇasiyaṃ disāpāmokkho ācariyo hutvā pañca māṇavakasatāni sippaṃ vācesi. tesu māṇavesu eko sañjīvo nāma māṇavo atthi, bodhisatto tassa matakuṭṭhāpanakamantaṃ adāsi. so uṭṭhāpanakamantameva gahetvā paṭibāhanamantaṃ pana aggahetvāva ekadivasaṃ māṇavehi saddhiṃ dāruatthāya araññaṃ gantvā ekaṃ matabyagghaṃ disvā māṇave āha “bho, imaṃ matabyagghaṃ uṭṭhāpessāmī”ti. māṇavā “na sakkhissasī”ti āhaṃsu. “passantānaññeva vo taṃ uṭṭhāpessāmī”ti. “sace, māṇava, sakkosi, uṭṭhāpehī”ti. evañca pana vatvā te māṇavā rukkhaṃ abhiruhiṃsu. sañjīvo mantaṃ parivattetvā matabyagghaṃ sakkharāhi pahari, byaggho uṭṭhāya vegenāgantvā sañjīvaṃ galanāḷiyaṃ ḍaṃsitvā jīvitakkhayaṃ pāpetvā tattheva pati, sañjīvopi tattheva pati. ubhopi ekaṭṭhāneyeva matā nipajjiṃsu.</p>
	<p class="paratype03">māṇavā dārūni ādāya āgantvā taṃ pavattiṃ ācariyassa ārocesuṃ. ācariyo māṇave āmantetvā “tātā, asantapaggahakārā nāma ayuttaṭṭhāne sakkārasammānaṃ karontā evarūpaṃ dukkhaṃ paṭilabhantiyevā”ti vatvā imaṃ gāthamāha — </p>
	<p class="paratype40">150<b>.</b> </p>
	<p class="paratype21">“asantaṃ yo paggaṇhāti, asantaṃ cūpasevati. </p>
	<p class="paratype22">tameva ghāsaṃ kurute, byaggho sañjīviko yathā”ti.</p>
	<p class="paratype03">tattha <b>asanta</b>nti tīhi duccaritehi samannāgataṃ dussīlaṃ pāpadhammaṃ. <b>yo paggaṇhātī</b>ti khattiyādīsu yo koci evarūpaṃ dussīlaṃ pabbajitaṃ vā cīvarādisampadānena, gahaṭṭhaṃ vā uparajjasenāpatiṭṭhānādisampadānena paggaṇhāti, sakkārasammānaṃ karotīti attho. <b>asantaṃ cūpasevatī</b>ti yo ca evarūpaṃ asantaṃ dussīlaṃ upasevati bhajati payirupāsati. <b>tameva ghāsaṃ kurute</b>ti tameva asantapaggaṇhakaṃ so dussīlo pāpapuggalo ghasati saṃkhādati vināsaṃ pāpeti. kathaṃ? <b>byaggho sañjīviko yathā</b>ti, yathā sañjīvena māṇavena mantaṃ parivattetvā matabyaggho sañjīviko jīvitasampadānena sampaggahito attano jīvitadāyakaṃ sañjīvameva jīvitā voropetvā tattheva pātesi, evaṃ aññopi yo asantapaggahaṃ karoti, so dussīlo taṃ attano sampaggāhakameva vināseti. evaṃ asantasampaggāhakā vināsaṃ pāpuṇantīti.</p>
	<p class="paratype03">bodhisatto imāya gāthāya māṇavānaṃ dhammaṃ desetvā dānādīni puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā matabyagghuṭṭhāpanako māṇavo ajātasattu ahosi, disāpāmokkho ācariyo pana ahameva ahosin”ti. </p>
	<p class="paratype06">sañjīvajātakavaṇṇanā dasamā. </p>
	<p class="paratype06">kakaṇṭakavaggo pannarasamo.</p>
	<p class="paratype03">tassuddānaṃ — </p>
	<p class="paratype21">godhasiṅgālavirocaṃ, naṅguṭṭharādhakākañca. </p>
	<p class="paratype22">puppharattañca siṅgālaṃ, ekapaṇṇañca sañjīvaṃ.</p>
	<p class="paratype03">atha vagguddānaṃ — </p>
	<p class="paratype21">apaṇṇako sīlavaggo, kuruṅgo ca kulāvako. </p>
	<p class="paratype22">atthakāmo ca āsīso, itthīvaruṇapāyimhā. </p>
	<p class="paratype21">litto parosataṃ haṃci, kusanāḷā sampadāno. </p>
	<p class="paratype22">kakaṇṭako pannarasa, satapaṇṇāsa jātakāti. </p>
	<p class="paratype06">ekakanipātavaṇṇanā niṭṭhitā. </p>
	<p class="paratype06">(paṭhamo bhāgo niṭṭhito).</p> 
</body>
</html>