<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [539] 2. mahājanakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(chaṭṭho bhāgo)</h2>
	<h3>22. mahānipāto</h3>
	<h4>[539] 2. mahājanakajātakavaṇṇanā</h4>
	<p class="paratype03">koyaṃ majjhe <b>samuddasmi</b>nti idaṃ satthā jetavane viharanto mahābhinikkhamanaṃ ārabbha kathesi. ekadivasañhi bhikkhū dhammasabhāyaṃ sannisinnā tathāgatassa mahābhinikkhamanaṃ vaṇṇayantā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi tathāgato mahābhinikkhamanaṃ nikkhantoyevā”ti vatvā tehi yācito atītaṃ āhari.</p>
	<p class="paratype03">atīte videharaṭṭhe mithilāyaṃ mahājanako nāma rājā rajjaṃ kāresi. tassa dve puttā ahesuṃ ariṭṭhajanako ca polajanako cāti. tesu rājā jeṭṭhaputtassa uparajjaṃ adāsi, kaniṭṭhassa senāpatiṭṭhānaṃ adāsi. aparabhāge mahājanako kālamakāsi. tassa sarīrakiccaṃ katvā rañño accayena ariṭṭhajanako rājā hutvā itarassa uparajjaṃ adāsi. tasseko pādamūliko amacco rañño santikaṃ gantvā “deva, uparājā tumhe ghātetukāmo”ti āha. rājā tassa punappunaṃ kathaṃ sutvā kaniṭṭhassa sinehaṃ bhinditvā polajanakaṃ saṅkhalikāhi bandhāpetvā rājanivesanato avidūre ekasmiṃ gehe vasāpetvā ārakkhaṃ ṭhapesi. kumāro “sacāhaṃ bhātu verīmhi, saṅkhalikāpi me hatthapādā mā muccantu, dvārampi mā vivarīyatu, sace no verīmhi, saṅkhalikāpi me hatthapādā muccantu, dvārampi vivarīyatū”ti saccakiriyamakāsi. tāvadeva saṅkhalikāpi khaṇḍākhaṇḍaṃ chijjiṃsu, dvārampi vivaṭaṃ. so nikkhamitvā ekaṃ paccantagāmaṃ gantvā vāsaṃ kappesi.</p>
	<p class="paratype03">paccantagāmavāsino taṃ sañjānitvā upaṭṭhahiṃsu. rājāpi taṃ gāhāpetuṃ nāsakkhi. so anupubbena paccantajanapadaṃ hatthagataṃ katvā mahāparivāro hutvā “ahaṃ pubbe bhātu na verī, idāni pana verīmhī”ti mahājanaparivuto mithilaṃ gantvā bahinagare khandhāvāraṃ katvā vāsaṃ kappesi. nagaravāsino yodhā “kumāro kira āgato”ti sutvā yebhuyyena hatthiassavāhanādīni gahetvā tasseva santikaṃ āgamiṃsu, aññepi nāgarā āgamiṃsu. so bhātu sāsanaṃ pesesi “nāhaṃ pubbe tumhākaṃ verī, idāni pana verīmhi, chattaṃ vā me detha, yuddhaṃ vā”ti. rājā taṃ sutvā yuddhaṃ kātuṃ icchanto aggamahesiṃ āmantetvā “bhadde, yuddhe jayaparājayo nāma na sakkā ñātuṃ, sace mama antarāyo hoti, tvaṃ gabbhaṃ rakkheyyāsī”ti vatvā mahatiyā senāya parivuto nagarā nikkhami.</p>
	<p class="paratype03">atha naṃ yuddhe polajanakassa yodhā jīvitakkhayaṃ pāpesuṃ. tadā “rājā mato”ti sakalanagare ekakolāhalaṃ jātaṃ. devīpi tassa matabhāvaṃ ñatvā sīghaṃ sīghaṃ suvaṇṇasārādīni gahetvā pacchiyaṃ pakkhipitvā matthake kiliṭṭhapilotikaṃ attharitvā upari taṇḍule okiritvā kiliṭṭhapilotikaṃ nivāsetvā sarīraṃ virūpaṃ katvā pacchiṃ sīse ṭhapetvā divā divasseva nikkhami, na koci naṃ sañjāni. sā uttaradvārena nikkhamitvā katthaci agatapubbattā maggaṃ ajānantī disaṃ vavatthāpetuṃ asakkontī kevalaṃ “kālacampānagaraṃ nāma atthī”ti sutattā “kālacampānagaraṃ gamikā nāma atthī”ti pucchamānā ekikā sālāyaṃ nisīdi. kucchimhi panassā nibbattasatto na yo vā so vā, pūritapāramī mahāsatto nibbatti.</p>
	<p class="paratype03">tassa tejena sakkassa bhavanaṃ kampi. sakko āvajjento taṃ kāraṇaṃ ñatvā “tassā kucchiyaṃ nibbattasatto mahāpuñño, mayā gantuṃ vaṭṭatī”ti cintetvā paṭicchannayoggaṃ māpetvā tattha mañcaṃ paññāpetvā mahallakapuriso viya yoggaṃ pājento tāya nisinnasālāya dvāre ṭhatvā “kālacampānagaraṃ gamikā nāma atthī”ti pucchi. “ahaṃ, tāta, gamissāmī”ti. “tena hi yoggaṃ āruyha nisīda, ammā”ti. “tāta, ahaṃ paripuṇṇagabbhā, na sakkā mayā yoggaṃ abhiruhituṃ, pacchato pacchato gamissāmi, imissā pana me pacchiyā okāsaṃ dehī”ti. “amma, kiṃ vadesi, yoggaṃ pājetuṃ jānanasamattho nāma mayā sadiso natthi. amma, mā bhāyi, āruyha nisīdā”ti. sā “tāta, sādhū”ti vadati. so tassā ārohanakāle attano ānubhāvena vātapuṇṇabhastacammaṃ viya pathaviṃ unnāmetvā yoggassa pacchimante paharāpesi. sā abhiruyha sayane nipajjitvāva “ayaṃ devatā bhavissatī”ti aññāsi. sā dibbasayane nipannamattāva niddaṃ okkami.</p>
	<p class="paratype03">atha naṃ sakko tiṃsayojanamatthake ekaṃ nadiṃ patvā pabodhetvā “amma, otaritvā nadiyaṃ nhāyitvā ussīsake sāṭakayugaṃ atthi, taṃ nivāsehi, antoyogge puṭabhattaṃ atthi, taṃ bhuñjāhī”ti āha. sā tathā katvā puna nipajjitvā sāyanhasamaye kālacampānagaraṃ patvā dvāraṭṭālakapākāre disvā “tāta, kiṃ nāma nagarametan”ti pucchi. “kālacampānagaraṃ, ammā”ti. “kiṃ vadesi, tāta, nanu amhākaṃ nagarato kālacampānagaraṃ saṭṭhiyojanamatthake hotī”ti? “evaṃ, amma, ahaṃ pana ujumaggaṃ jānāmī”ti. atha naṃ dakkhiṇadvārasamīpe otāretvā “amma, amhākaṃ gāmo purato atthi, tvaṃ gantvā nagaraṃ pavisāhī”ti vatvā purato gantvā viya sakko antaradhāyitvā sakaṭṭhānameva gato.</p>
	<p class="paratype03">devīpi ekikāva sālāyaṃ nisīdi. tasmiṃ khaṇe eko disāpāmokkho ācariyo kālacampānagaravāsī mantajjhāyako brāhmaṇo pañcahi māṇavakasatehi parivuto nhānatthāya gacchanto dūratova oloketvā taṃ abhirūpaṃ sobhaggappattaṃ tattha nisinnaṃ disvā tassā kucchiyaṃ mahāsattassānubhāvena saha dassaneneva kaniṭṭhabhaginisinehaṃ uppādetvā māṇavake bahi ṭhapetvā ekakova sālaṃ pavisitvā “bhagini, kataragāmavāsikā tvan”ti pucchi. “tāta, mithilāyaṃ ariṭṭhajanakarañño aggamahesīmhī”ti. “amma, idha kasmā āgatāsī”ti? “tāta, polajanakena rājā mārito, athāhaṃ bhītā ‘gabbhaṃ anurakkhissāmī’ti āgatā”ti. “amma, imasmiṃ pana te nagare koci ñātako atthī”ti? “natthi, tātā”ti. tena hi mā cintayi, ahaṃ udiccabrāhmaṇo mahāsālo disāpāmokkhāacariyo, ahaṃ taṃ bhaginiṭṭhāne ṭhapetvā paṭijaggissāmi, tvaṃ “bhātikā”ti maṃ vatvā pādesu gahetvā paridevāti. sā mahāsaddaṃ katvā tassa pādesu gahetvā paridevi. te dvepi aññamaññaṃ parideviṃsu.</p>
	<p class="paratype03">athassa antevāsikā mahāsaddaṃ sutvā khippaṃ upadhāvitvā “ācariya, kiṃ te hotī”ti pucchiṃsu. so āha — “kaniṭṭhabhaginī me esā, asukakāle nāma mayā vinā jātā”ti. atha māṇavā “tava bhaginiṃ diṭṭhakālato paṭṭhāya mā cintayittha ācariyā”ti āhaṃsu. so māṇave paṭicchannayoggaṃ āharāpetvā taṃ tattha nisīdāpetvā “tātā, vo gantvā brāhmaṇiyā mama kaniṭṭhabhaginibhāvaṃ kathetvā sabbakiccāni kātuṃ vadethā”ti vatvā gehaṃ pesesi. te gantvā brāhmaṇiyā kathesuṃ. atha naṃ brāhmaṇīpi uṇhodakena nhāpetvā sayanaṃ paññāpetvā nipajjāpesi. atha brāhmaṇopi nhātvā āgato bhojanakāle “bhaginiṃ me pakkosathā”ti pakkosāpetvā tāya saddhiṃ ekato bhuñjitvā antonivesaneyeva taṃ paṭijaggi.</p>
	<p class="paratype03">sā na cirasseva suvaṇṇavaṇṇaṃ puttaṃ vijāyi, “mahājanakakumāro”tissa ayyakasantakaṃ nāmamakāsi. so vaḍḍhamāno dārakehi saddhiṃ kīḷanto ye taṃ rosenti, te asambhinnakhattiyakule jātattā mahābalavatāya ceva mānathaddhatāya ca daḷhaṃ gahetvā paharati. tadā te mahāsaddena rodantā “kena pahaṭā”ti vutte “vidhavāputtenā”ti vadanti. atha kumāro cintesi “ime maṃ ‘vidhavāputto’ti abhiṇhaṃ vadanti, hotu, mama mātaraṃ pucchissāmī”ti. so ekadivasaṃ mātaraṃ pucchi “amma, ko mayhaṃ pitā”ti? atha naṃ mātā “tāta, brāhmaṇo te pitā”ti vañcesi. so punadivasepi dārake paharanto “vidhavāputto”ti vutte “nanu brāhmaṇo me pitā”ti vatvā “brāhmaṇo kiṃ te hotī”ti vutte cintesi “ime maṃ, brāhmaṇo te kiṃ hotī’ti abhiṇhaṃ vadanti, mātā me idaṃ kāraṇaṃ yathābhūtaṃ na kathesi, sā attano manena me na kathessati, hotu, kathāpessāmi nan”ti. so thaññaṃ pivanto thanaṃ dantehi ḍaṃsitvā “amma, me pitaraṃ kathehi, sace na kathessasi, thanaṃ te chindissāmī”ti āha. sā puttaṃ vañcetuṃ asakkontī “tāta, tvaṃ mithilāyaṃ ariṭṭhajanakarañño putto, pitā te polajanakena mārito, ahaṃ taṃ anurakkhantī imaṃ nagaraṃ āgatā, ayaṃ brāhmaṇo maṃ bhaginiṭṭhāne ṭhapetvā paṭijaggatī”ti kathesi. so taṃ sutvā tato paṭṭhāya “vidhavāputto”ti vuttepi na kujjhi.</p>
	<p class="paratype03">so soḷasavassabbhantareyeva tayo vede ca sabbasippāni ca uggaṇhi, soḷasavassikakāle pana uttamarūpadharo ahosi. atha so “pitu santakaṃ rajjaṃ gaṇhissāmī”ti cintetvā mātaraṃ pucchi “amma, kiñci dhanaṃ te hatthe atthi, udāhu no, ahaṃ vohāraṃ katvā dhanaṃ uppādetvā pitu santakaṃ rajjaṃ gaṇhissāmī”ti. atha naṃ mātā āha — “tāta, nāhaṃ tucchahatthā āgatā, tayo me hatthe dhanasārā atthi, muttasāro, maṇisāro, vajirasāroti, tesu ekeko rajjaggahaṇappamāṇo, taṃ gahetvā rajjaṃ gaṇha, mā vohāraṃ karī”ti. “amma, idampi dhanaṃ mayhameva upaḍḍhaṃ katvā dehi, taṃ pana gahetvā suvaṇṇabhūmiṃ gantvā bahuṃ dhanaṃ āharitvā rajjaṃ gaṇhissāmī”ti. so upaḍḍhaṃ āharāpetvā bhaṇḍikaṃ katvā suvaṇṇabhūmiṃ gamikehi vāṇijehi saddhiṃ nāvāya bhaṇḍaṃ āropetvā puna nivattitvā mātaraṃ vanditvā “amma, ahaṃ suvaṇṇabhūmiṃ gamissāmī”ti āha. atha naṃ mātā āha — “tāta, samuddo nāma appasiddhiko bahuantarāyo, mā gaccha, rajjaggahaṇāya te dhanaṃ bahū”ti. so “gacchissāmeva ammā”ti mātaraṃ vanditvā gehā nikkhamma nāvaṃ abhiruhi.</p>
	<p class="paratype03">taṃ divasameva polajanakassa sarīre rogo uppajji, anuṭṭhānaseyyaṃ sayi. tadā satta jaṅghasatāni nāvaṃ abhiruhiṃsu. nāvā sattadivasehi satta yojanasatāni gatā. sā aticaṇḍavegena gantvā attānaṃ vahituṃ nāsakkhi, phalakāni bhinnāni, tato tato udakaṃ uggataṃ, nāvā samuddamajjhe nimuggā. mahājanā rodanti paridevanti, nānādevatāyo namassanti. mahāsatto pana neva rodati na paridevati, na devatāyo namassati, nāvāya pana nimujjanabhāvaṃ ñatvā sappinā sakkharaṃ omadditvā kucchipūraṃ khāditvā dve maṭṭhakasāṭake telena temetvā daḷhaṃ nivāsetvā kūpakaṃ nissāya ṭhito nāvāya nimujjanasamaye kūpakaṃ abhiruhi. mahājanā macchakacchapabhakkhā jātā, samantā udakaṃ aḍḍhūsabhamattaṃ lohitaṃ ahosi. mahāsatto kūpakamatthake ṭhitova “imāya nāma disāya mithilanagaran”ti disaṃ vavatthapetvā kūpakamatthakā uppatitvā macchakacchape atikkamma mahābalavatāya usabhamatthake pati. taṃ divasameva polajanako kālamakāsi. tato paṭṭhāya mahāsatto maṇivaṇṇāsu ūmīsu parivattanto suvaṇṇakkhandho viya samuddaṃ tarati. so yathā ekadivasaṃ, evaṃ sattāhaṃ tarati, “idāni puṇṇamīdivaso”ti velaṃ pana oloketvā loṇodakena mukhaṃ vikkhāletvā uposathiko hoti.</p>
	<p class="paratype03">tadā ca “ye mātupaṭṭhānādiguṇayuttā samudde marituṃ ananucchavikā sattā, te uddhārehī”ti catūhi lokapālehi maṇimekhalā nāma devadhītā samuddarakkhikā ṭhapitā hoti. sā satta divasāni samuddaṃ na olokesi, dibbasampattiṃ anubhavantiyā kirassā sati pamuṭṭhā. “devasamāgamaṃ gatā”tipi vadanti. atha sā “ajja me sattamo divaso samuddaṃ anolokentiyā, kā nu kho pavattī”ti olokentī mahāsattaṃ disvā “sace mahājanakakumāro samudde nassissa, devasamāgamapavesanaṃ na labhissan”ti cintetvā mahāsattassa avidūre alaṅkatena sarīrena ākāse ṭhatvā mahāsattaṃ vīmaṃsamānā paṭhamaṃ gāthamāha — </p>
	<p class="paratype40">123<b>.</b> </p>
	<p class="paratype21">“koyaṃ majjhe samuddasmiṃ, apassaṃ tīramāyuhe. </p>
	<p class="paratype22">kaṃ tvaṃ atthavasaṃ ñatvā, evaṃ vāyamase bhusan”ti.</p>
	<p class="paratype03">tattha <b>apassaṃ tīramāyuhe</b>ti tīraṃ apassantova āyūhati vīriyaṃ karoti.</p>
	<p class="paratype03">atha mahāsatto tassā vacanaṃ sutvā “ajja me sattamo divaso samuddaṃ tarantassa, na me dutiyo satto diṭṭhapubbo, ko nu maṃ vadatī”ti ākāsaṃ olokento taṃ disvā dutiyaṃ gāthamāha — </p>
	<p class="paratype40">124<b>.</b> </p>
	<p class="paratype21">“nisamma vattaṃ lokassa, vāyāmassa ca devate. </p>
	<p class="paratype22">tasmā majjhe samuddasmiṃ, apassaṃ tīramāyuhe”ti.</p>
	<p class="paratype03">tattha <b>nisamma vattaṃ lokassā</b>ti ahaṃ lokassa vattakiriyaṃ disvā upadhāretvā viharāmīti attho. <b>vāyāmassa cā</b>ti vāyāmassa ca ānisaṃsaṃ nisāmetvā viharāmīti dīpeti. <b>tasmā</b>ti yasmā nisamma viharāmi, “purisakāro nāma na nassati, sukhe patiṭṭhāpetī”ti jānāmi, tasmā tīraṃ apassantopi āyūhāmi vīriyaṃ karomi, na ukkaṇṭhāmīti.</p>
	<p class="paratype03">sā tassa dhammakathaṃ sutvā uttari sotukāmā hutvā puna gāthamāha — </p>
	<p class="paratype40">125<b>.</b> </p>
	<p class="paratype21">“gambhīre appameyyasmiṃ, tīraṃ yassa na dissati. </p>
	<p class="paratype22">mogho te purisavāyāmo, appatvāva marissasī”ti.</p>
	<p class="paratype03">tattha <b>appatvā</b>ti tīraṃ appatvāyeva.</p>
	<p class="paratype03">atha naṃ mahāsatto “devate, kiṃ nāmetaṃ kathesi, vāyāmaṃ katvā marantopi garahato muccissāmī”ti vatvā gāthamāha — </p>
	<p class="paratype40">126<b>.</b> </p>
	<p class="paratype21">“anaṇo ñātinaṃ hoti, devānaṃ pitunañca so. </p>
	<p class="paratype22">karaṃ purisakiccāni, na ca pacchānutappatī”ti.</p>
	<p class="paratype03">tattha <b>anaṇo</b>ti vāyāmaṃ karonto ñātīnañceva devatānañca brahmānañca antare anaṇo hoti agarahito anindito. <b>karaṃ purisakiccānī</b>ti yathā so puggalo purisehi kattabbāni kammāni karaṃ pacchākāle na ca anutappati, yathā nānusocati, evāhampi vīriyaṃ karonto pacchākāle nānutappāmi nānusocāmīti attho.</p>
	<p class="paratype03">atha naṃ devadhītā gāthamāha — </p>
	<p class="paratype40">127<b>.</b> </p>
	<p class="paratype21">“apāraneyyaṃ yaṃ kammaṃ, aphalaṃ kilamathuddayaṃ. </p>
	<p class="paratype22">tattha ko vāyāmenattho, maccu yassābhinippatan”ti.</p>
	<p class="paratype03">tattha <b>apāraneyya</b>nti vāyāmena matthakaṃ apāpetabbaṃ. <b>maccu yassābhinippata</b>nti yassa aṭṭhāne vāyāmakaraṇassa maraṇameva nipphannaṃ, tattha ko vāyāmenatthoti.</p>
	<p class="paratype03">evaṃ devadhītāya vutte taṃ appaṭibhānaṃ karonto mahāsatto uttari gāthā āha — </p>
	<p class="paratype40">128<b>.</b> </p>
	<p class="paratype21">“apāraneyyamaccantaṃ, yo viditvāna devate. </p>
	<p class="paratype22">na rakkhe attano pāṇaṃ, jaññā so yadi hāpaye. </p>
	<p class="paratype40">129<b>.</b> </p>
	<p class="paratype21">“adhippāyaphalaṃ eke, asmiṃ lokasmi devate. </p>
	<p class="paratype22">payojayanti kammāni, tāni ijjhanti vā na vā. </p>
	<p class="paratype40">130<b>.</b> </p>
	<p class="paratype21">“sandiṭṭhikaṃ kammaphalaṃ, nanu passasi devate. </p>
	<p class="paratype22">sannā aññe tarāmahaṃ, tañca passāmi santike. </p>
	<p class="paratype40">131<b>.</b> </p>
	<p class="paratype21">“so ahaṃ vāyamissāmi, yathāsatti yathābalaṃ. </p>
	<p class="paratype22">gacchaṃ pāraṃ samuddassa, kassaṃ purisakāriyan”ti.</p>
	<p class="paratype03">tattha <b>accanta</b>nti yo “idaṃ kammaṃ vīriyaṃ katvā nipphādetuṃ na sakkā, accantameva apāraneyyan”ti viditvā caṇḍahatthiādayo apariharanto attano pāṇaṃ na rakkhati. <b>jaññā so yadi hāpaye</b>ti so yadi tādisesu ṭhānesu vīriyaṃ hāpeyya, jāneyya tassa kusītabhāvassa phalaṃ. tvaṃ yaṃ vā taṃ vā niratthakaṃ vadasīti dīpeti. pāḷiyaṃ pana “jaññā so yadi hāpayan”ti likhitaṃ, taṃ aṭṭhakathāsu natthi. <b>adhippāyaphala</b>nti attano adhippāyaphalaṃ sampassamānā ekacce purisā kasivaṇijjādīni kammāni payojayanti, tāni ijjhanti vā na vā ijjhanti. “ettha gamissāmi, idaṃ uggahessāmī”ti pana kāyikacetasikavīriyaṃ karontassa taṃ ijjhateva, tasmā taṃ kātuṃ vaṭṭatiyevāti dasseti. <b>sannā aññe tarāmaha</b>nti aññe janā mahāsamudde sannā nimuggā vīriyaṃ akarontā macchakacchapabhakkhā jātā, ahaṃ pana ekakova tarāmi. <b>tañca passāmi santike</b>ti idaṃ me vīriyaphalaṃ passa, mayā iminā attabhāvena devatā nāma na diṭṭhapubbā, sohaṃ tañca iminā dibbarūpena mama santike ṭhitaṃ passāmi. <b>yathāsatti yathābala</b>nti attano sattiyā ca balassa ca anurūpaṃ. <b>kassa</b>nti karissāmi.</p>
	<p class="paratype03">tato devatā tassa taṃ daḷhavacanaṃ sutvā thutiṃ karontī gāthamāha — </p>
	<p class="paratype40">132<b>.</b> </p>
	<p class="paratype21">“yo tvaṃ evaṃ gate oghe, appameyye mahaṇṇave. </p>
	<p class="paratype27">dhammavāyāmasampanno, kammunā nāvasīdasi. </p>
	<p class="paratype22">so tvaṃ tattheva gacchāhi, yattha te nirato mano”ti.</p>
	<p class="paratype03">tattha <b>evaṃ gate</b>ti evarūpe gambhīre vitthate mahāsamudde. <b>dhammavāyāmasampanno</b>ti dhammavāyāmena samannāgato. <b>kammunā</b>ti attano purisakārakammena. <b>nāvasīdasī</b>ti na avasīdasi. <b>yattha te</b>ti yasmiṃ ṭhāne tava mano nirato, tattheva gacchāhīti.</p>
	<p class="paratype03">sā evañca pana vatvā “paṇḍita mahāparakkama, kuhiṃ taṃ nemī”ti pucchi. “mithilanagaran”ti vutte sā mahāsattaṃ pupphakalāpaṃ viya ukkhipitvā ubhohi hatthehi pariggayha ure nipajjāpetvā piyaputtaṃ ādāya gacchantī viya ākāse pakkhandi. mahāsatto sattāhaṃ loṇodakena upakkasarīro hutvā dibbaphassena phuṭṭho niddaṃ okkami. atha naṃ sā mithilaṃ netvā ambavanuyyāne maṅgalasilāpaṭṭe dakkhiṇapassena nipajjāpetvā uyyānadevatāhi tassa ārakkhaṃ gāhāpetvā sakaṭṭhānameva gatā. </p>
	<p class="paratype01">tadā polajanakassa putto natthi. ekā panassa dhītā ahosi, sā sīvalidevī nāma paṇḍitā byattā. amaccā tamenaṃ maraṇamañce nipannaṃ pucchiṃsu “mahārāja, tumhesu divaṅgatesu rajjaṃ kassa dassāmā”ti? atha ne rājā “tātā, mama dhītaraṃ sīvalideviṃ ārādhetuṃ samatthassa rajjaṃ detha, yo vā pana caturassapallaṅkassa ussīsakaṃ jānāti, yo vā pana sahassathāmadhanuṃ āropetuṃ sakkoti, yo vā pana soḷasa mahānidhī nīharituṃ sakkoti, tassa rajjaṃ dethā”ti āha. amaccā “deva, tesaṃ no nidhīnaṃ uddānaṃ kathethā”ti āhaṃsu. atha rājā — </p>
	<p class="paratype21">“sūriyuggamane nidhi, atho okkamane nidhi. </p>
	<p class="paratype22">anto nidhi bahi nidhi, na anto na bahi nidhi. </p>
	<p class="paratype21">“ārohane mahānidhi, atho orohane nidhi. </p>
	<p class="paratype22">catūsu mahāsālesu, samantā yojane nidhi. </p>
	<p class="paratype21">“dantaggesu mahānidhi, vālaggesu ca kepuke. </p>
	<p class="paratype22">rukkhaggesu mahānidhi, soḷasete mahānidhī. </p>
	<p class="paratype21">“sahassathāmo pallaṅko, sīvaliārādhanena cā”ti. — </p>
	<p class="paratype25">mahānidhīhi saddhiṃ itaresampi uddānaṃ kathesi. rājā imaṃ kathaṃ vatvā kālamakāsi.</p>
	<p class="paratype03">amaccā rañño accayena tassa matakiccaṃ katvā sattame divase sannipatitvā mantayiṃsu “ambho raññā ‘attano dhītaraṃ ārādhetuṃ samatthassa rajjaṃ dātabban’ti vuttaṃ, ko taṃ ārādhetuṃ sakkhissatī”ti. te “senāpati vallabho”ti vatvā tassa sāsanaṃ pesesuṃ. so sāsanaṃ sutvā “sādhū”ti sampaṭicchitvā rajjatthāya rājadvāraṃ gantvā attano āgatabhāvaṃ rājadhītāya ārocāpesi. sā tassa āgatabhāvaṃ ñatvā “atthi nu khvassa setacchattasiriṃ dhāretuṃ dhitī”ti tassa vīmaṃsanatthāya “khippaṃ āgacchatū”ti āha. so tassā sāsanaṃ sutvā taṃ ārādhetukāmo sopānapādamūlato paṭṭhāya javenāgantvā tassā santike aṭṭhāsi. atha naṃ sā vīmaṃsamānā “mahātale javena dhāvā”ti āha. so “rājadhītaraṃ tosessāmī”ti vegena pakkhandi. atha naṃ “puna ehī”ti āha. so puna vegena āgato. sā tassa dhitiyā virahitabhāvaṃ ñatvā “ehi samma, pāde me sambāhā”ti āha. so tassā ārādhanatthaṃ nisīditvā pāde sambāhi. atha naṃ sā ure pādena paharitvā uttānakaṃ pātetvā “imaṃ andhabālapurisaṃ dhitivirahitaṃ pothetvā gīvāyaṃ gahetvā nīharathā”ti dāsīnaṃ saññaṃ adāsi. tā tathā kariṃsu. so tehi “kiṃ senāpatī”ti puṭṭho “mā kathetha, sā neva manussitthī, yakkhinī”ti āha. tato bhaṇḍāgāriko gato, tampi tatheva lajjāpesi. tathā seṭṭhiṃ, chattaggāhaṃ, asiggāhanti sabbepi te lajjāpesiyeva.</p>
	<p class="paratype03">atha amaccā sannipatitvā “rājadhītaraṃ ārādhetuṃ samattho nāma natthi, sahassathāmadhanuṃ āropetuṃ samatthassa rajjaṃ dethā”ti āha, tampi koci āropetuṃ nāsakkhi. tato “caturassapallaṅkassa ussīsakaṃ jānantassa rajjaṃ dethā”ti āha, tampi koci na jānāti. tato soḷasa mahānidhī nīharituṃ samatthassa rajjaṃ dethā”ti āha, tepi koci nīharituṃ nāsakkhi. tato “ambho arājikaṃ nāma raṭṭhaṃ pāletuṃ na sakkā, kiṃ nu kho kātabban”ti mantayiṃsu. atha ne purohito āha — “bho tumhe mā cintayittha, phussarathaṃ nāma vissajjetuṃ vaṭṭati, phussarathena hi laddharājā sakalajambudīpe rajjaṃ kāretuṃ samattho hotī”ti. te “sādhū”ti sampaṭicchitvā nagaraṃ alaṅkārāpetvā maṅgalarathe cattāro kumudavaṇṇe asse yojetvā uttamapaccattharaṇaṃ attharitvā pañca rājakakudhabhaṇḍāni āropetvā caturaṅginiyā senāya parivāresuṃ. “sasāmikassa rathassa purato tūriyāni vajjanti, asāmikassa pacchato vajjanti, tasmā sabbatūriyāni pacchato vādethā”ti vatvā suvaṇṇabhiṅkārena rathadhurañca patodañca abhisiñcitvā “yassa rajjaṃ kāretuṃ puññaṃ atthi, tassa santikaṃ gacchatū”ti rathaṃ vissajjesuṃ. atha ratho rājagehaṃ padakkhiṇaṃ katvā vegena mahāvīthiṃ abhiruhi.</p>
	<p class="paratype03">senāpatiādayo “phussaratho mama santikaṃ āgacchatū”ti cintayiṃsu. so sabbesaṃ gehāni atikkamitvā nagaraṃ padakkhiṇaṃ katvā pācīnadvārena nikkhamitvā uyyānābhimukho pāyāsi. atha naṃ vegena gacchantaṃ disvā “nivattethā”ti āhaṃsu. purohito “mā nivattayittha, icchanto yojanasatampi gacchatu, mā nivārethā”ti āha. ratho uyyānaṃ pavisitvā maṅgalasilāpaṭṭaṃ padakkhiṇaṃ katvā ārohanasajjo hutvā aṭṭhāsi. purohito mahāsattaṃ nipannakaṃ disvā amacce āmantetvā “ambho eko silāpaṭṭe nipannako puriso dissati, setacchattānucchavikā panassa dhiti atthīti vā natthīti vā na jānāma, sace esa puññavā bhavissati, amhe na olokessati, kāḷakaṇṇisatto sace bhavissati, bhītatasito uṭṭhāya kampamāno olokessati, tasmā khippaṃ sabbatūriyāni paggaṇhathā”ti āha. tāvadeva anekasatāni tūriyāni paggaṇhiṃsu. tadā tūriyasaddo sāgaraghoso viya ahosi.</p>
	<p class="paratype03">mahāsatto tena saddena pabujjhitvā sīsaṃ vivaritvā olokento mahājanaṃ disvā “setacchattena me āgatena bhavitabban”ti cintetvā puna sīsaṃ pārupitvā parivattitvā vāmapassena nipajji. purohito tassa pāde vivaritvā lakkhaṇāni olokento “tiṭṭhatu ayaṃ eko dīpo, catunnampi mahādīpānaṃ rajjaṃ kāretuṃ samattho hotī”ti puna tūriyāni paggaṇhāpesi. atha mahāsatto mukhaṃ vivaritvā parivattitvā dakkhiṇapassena nipajjitvā mahājanaṃ olokesi. tadā purohito parisaṃ ussāretvā añjaliṃ paggayha avakujjo hutvā “uṭṭhehi, deva, rajjaṃ te pāpuṇātī”ti āha. atha naṃ mahāsatto “rājā vo kuhīn”ti pucchitvā “kālakato devā”ti vutte “tassa putto vā bhātā vā natthī”ti pucchitvā “natthi devā”ti vutte “tena hi sādhu rajjaṃ kāressāmī”ti vatvā uṭṭhāya silāpaṭṭe pallaṅkena nisīdi. atha naṃ tattheva abhisiñciṃsu. so mahājanako nāma rājā ahosi. so rathavaraṃ abhiruyha mahantena sirivibhavena nagaraṃ pavisitvā rājanivesanaṃ abhiruhanto “senāpatiādīnaṃ tāneva ṭhānāni hontū”ti vicāretvā mahātalaṃ abhiruhi.</p>
	<p class="paratype03">rājadhītā pana purimasaññāya eva tassa vīmaṃsanatthaṃ ekaṃ purisaṃ āṇāpesi “tāta, tvaṃ gaccha, rājānaṃ upasaṅkamitvā evaṃ vadehi ‘deva, sīvalidevī tumhe pakkosati, khippaṃ kirāgacchatū’”ti. so gantvā tathā ārocesi. rājā paṇḍito tassa vacanaṃ sutvāpi assuṇanto viya “aho sobhano vatāyaṃ pāsādo”ti pāsādameva vaṇṇeti. so taṃ sāvetuṃ asakkonto gantvā rājadhītāya taṃ pavattiṃ ārocesi “ayye, rājā tumhākaṃ vacanaṃ na suṇāti, pāsādameva vaṇṇeti, tumhākaṃ vacanaṃ tiṇaṃ viya na gaṇetī”ti. sā tassa vacanaṃ sutvā “so mahajjhāsayo puriso bhavissatī”ti cintetvā dutiyampi tatiyampi pesesi. rājāpi attano ruciyā pakatigamanena sīho viya vijambhamāno pāsādaṃ abhiruhi. tasmiṃ upasaṅkamante rājadhītā tassa tejena sakabhāvena saṇṭhātuṃ asakkontī āgantvā hatthālambakaṃ adāsi.</p>
	<p class="paratype03">so tassā hatthaṃ olambitvā mahātalaṃ abhiruhitvā samussitasetacchatte rājapallaṅke nisīditvā amacce āmantetvā “ambho, atthi pana vo raññā kālaṃ karontena koci ovādo dinno”ti pucchitvā “āma, devā”ti vutte “tena hi vadethā”ti āha. deva “sīvalideviṃ ārādhetuṃ samatthassa rajjaṃ dethā”ti tena vuttanti. sīvalideviyā āgantvā hatthālambako dinno, ayaṃ tāva ārādhitā nāma, aññaṃ vadethāti. deva “caturassapallaṅkassa ussīsakaṃ jānituṃ samatthassa rajjaṃ dethā”ti tena vuttanti. rājā “idaṃ dujjānaṃ, upāyena sakkā jānitun”ti cintetvā sīsato suvaṇṇasūciṃ nīharitvā sīvalideviyā hatthe ṭhapesi “imaṃ ṭhapehī”ti . sā taṃ gahetvā pallaṅkassa ussīsake ṭhapesi. “khaggaṃ adāsī”tipi vadantiyeva. so tāya saññāya “idaṃ ussīsakan”ti ñatvā tesaṃ kathaṃ assuṇanto viya “kiṃ kathethā”ti vatvā puna tehi tathā vutte “idaṃ jānituṃ na garu, etaṃ ussīsakan”ti vatvā “aññaṃ vadethā”ti āha. deva, “sahassathāmadhanuṃ āropetuṃ samatthassa rajjaṃ dethā”ti tena vuttanti. “tena hi āharatha nan”ti āharāpetvā so dhanuṃ pallaṅke yathānisinnova itthīnaṃ kappāsaphoṭanadhanuṃ viya āropetvā “aññaṃ vadethā”ti āha. “deva, soḷasa mahānidhī nīharituṃ samatthassa rajjaṃ dethā”ti tena vuttanti. “tesaṃ kiñci uddānaṃ atthī”ti pucchitvā “āma, devā”ti vutte “tena hi naṃ kathethā”ti āha. te “sūriyuggamane nidhī”ti uddānaṃ kathayiṃsu. tassa taṃ suṇantasseva gaganatale puṇṇacando viya so attho pākaṭo ahosi.</p>
	<p class="paratype03">atha ne rājā āha — “ajja, bhaṇe, velā natthi, sve nidhī gaṇhissāmī”ti. so punadivase amacce sannipātetvā pucchi “tumhākaṃ rājā paccekabuddhe bhojesī”ti? “āma, devā”ti. so cintesi “sūriyoti nāyaṃ sūriyo, sūriyasadisattā pana paccekabuddhā sūriyā nāma, tesaṃ paccuggamanaṭṭhāne nidhinā bhavitabban”ti. tato rājā “tesu paccekabuddhesu āgacchantesu paccuggamanaṃ karonto kataraṃ ṭhānaṃ gacchatī”ti pucchitvā “asukaṭṭhānaṃ nāma devā”ti vutte “taṃ ṭhānaṃ khaṇitvā nidhiṃ nīharathā”ti nidhiṃ nīharāpesi. “gamanakāle anugacchanto kattha ṭhatvā uyyojesī”ti pucchitvā “asukaṭṭhāne nāmā”ti vutte “tatopi nidhiṃ nīharathā”ti nidhiṃ nīharāpesi. atha mahājanā ukkuṭṭhisahassāni pavattentā <b>“sūriyuggamane nidhī”</b>ti vuttattā sūriyuggamanadisāyaṃ khaṇantā vicariṃsu. atho <b>“okkamane nidhī”</b>ti vuttattā sūriyatthaṅgamanadisāyaṃ khaṇantā vicariṃsu. “idaṃ pana dhanaṃ idheva hoti, aho acchariyan”ti pītisomanassaṃ pavattayiṃsu. <b>antonidhī</b>ti rājagehe mahādvārassa antoummārā nidhiṃ nīharāpesi. <b>bahi nidhī</b>ti bahiummārā nidhiṃ nīharāpesi. <b>na anto na bahi nidhī</b>ti heṭṭhāummārato nidhiṃ nīharāpesi . <b>ārohane nidhī</b>ti maṅgalahatthiṃ ārohanakāle suvaṇṇanisseṇiyā attharaṇaṭṭhānato nidhiṃ nīharāpesi. atho <b>orohane nidhī</b>ti hatthikkhandhato orohanaṭṭhānato nidhiṃ nīharāpesi. <b>catūsu mahāsālesū</b>ti bhūmiyaṃ kataupaṭṭhānaṭṭhāne sirisayanassa cattāro mañcapādā sālamayā, tesaṃ heṭṭhā catasso nidhikumbhiyo nīharāpesi. <b>samantāyojane nidhī</b>ti yojanaṃ nāma rathayugapamāṇaṃ, sirisayanassa samantā rathayugappamāṇato nidhiṃ nīharāpesi. <b>dantaggesu mahānidhī</b>ti maṅgalahatthiṭṭhāne tassa dvinnaṃ dantānaṃ abhimukhaṭṭhānato nidhiṃ nīharāpesi. <b>vālaggesū</b>ti maṅgalahatthiṭṭhāne tassa vāladhisammukhaṭṭhānato nidhiṃ nīharāpesi. <b>kepuke</b>ti kepukaṃ vuccati udakaṃ, maṅgalapokkharaṇito udakaṃ nīharāpetvā nidhiṃ dassesi. <b>rukkhaggesu mahānidhī</b>ti uyyāne mahāsālarukkhamūle ṭhitamajjhanhikasamaye parimaṇḍalāya rukkhacchāyāya anto nidhiṃ nīharāpesi. evaṃ soḷasa mahānidhayo nīharāpetvā “aññaṃ kiñci atthī”ti pucchi. “natthi devā”ti vadiṃsu. mahājano haṭṭhatuṭṭho ahosi.</p>
	<p class="paratype03">atha rājā “idaṃ dhanaṃ dānamukhe vikirissāmī”ti nagaramajjhe ceva catūsu nagaradvāresu cāti pañcasu ṭhānesu pañca dānasālāyo kārāpetvā mahādānaṃ paṭṭhapesi, kālacampānagarato attano mātarañca brāhmaṇañca pakkosāpetvā mahantaṃ sakkāraṃ akāsi. tassa taruṇarajjeyeva sakalaṃ videharaṭṭhaṃ “ariṭṭhajanakarañño kira putto mahājanako nāma rājā rajjaṃ kāreti, so kira paṇḍito upāyakusalo, passissāma nan”ti dassanatthāya saṅkhubhitaṃ ahosi. tato tato bahuṃ paṇṇākāraṃ gahetvā āgamiṃsu, nāgarāpi mahāchaṇaṃ sajjayiṃsu. rājanivesane attharaṇādīni santharitvā gandhadāmamālādāmādīni osāretvā vippakiṇṇalājākusumavāsadhūmagandhākāraṃ kāretvā nānappakāraṃ pānabhojanaṃ upaṭṭhāpesuṃ. rañño paṇṇākāratthāya rajatasuvaṇṇabhājanādīsu anekappakārāni khādanīyabhojanīyamadhuphāṇitaphalādīni gahetvā tattha tattha parivāretvā aṭṭhaṃsu. ekato amaccamaṇḍalaṃ nisīdi, ekato brāhmaṇagaṇo, ekato seṭṭhiādayo nisīdiṃsu, ekato uttamarūpadharā nāṭakitthiyo nisīdiṃsu, brāhmaṇāpi sotthikārena mukhamaṅgalikāni kathenti, naccagītādīsu kusalā naccagītādīni pavattayiṃsu, anekasatāni tūriyāni pavajjiṃsū. tadā rājanivesanaṃ yugandharavātavegena pahaṭā sāgarakucchi viya ekaninnādaṃ ahosi. olokitolokitaṭṭhānaṃ kampati.</p>
	<p class="paratype03">atha mahāsatto setacchattassa heṭṭhā rājāsane nisinnova sakkasirisadisaṃ mahantaṃ sirivilāsaṃ oloketvā attano mahāsamudde katavāyāmaṃ anussari. tassa “vīriyaṃ nāma kattabbayuttakaṃ, sacāhaṃ mahāsamudde vīriyaṃ nākarissaṃ, na imaṃ sampattiṃ alabhissan”ti taṃ vāyāmaṃ anussarantassa pīti uppajji. so pītivegena udānaṃ udānento āha — </p>
	<p class="paratype40">133<b>.</b> </p>
	<p class="paratype21">“āsīsetheva puriso, na nibbindeyya paṇḍito. </p>
	<p class="paratype22">passāmi vohaṃ attānaṃ, yathā icchiṃ tathā ahu. </p>
	<p class="paratype40">134<b>.</b> </p>
	<p class="paratype21">“āsīsetheva puriso, na nibbindeyya paṇḍito. </p>
	<p class="paratype22">passāmi vohaṃ attānaṃ, udakā thalamubbhataṃ. </p>
	<p class="paratype40">135<b>.</b> </p>
	<p class="paratype21">“vāyametheva puriso, na nibbindeyya paṇḍito. </p>
	<p class="paratype22">passāmi vohaṃ attānaṃ, yathā icchiṃ tathā ahu. </p>
	<p class="paratype40">136<b>.</b> </p>
	<p class="paratype21">“vāyametheva puriso, na nibbindeyya paṇḍito. </p>
	<p class="paratype22">passāmi vohaṃ attānaṃ, udakā thalamubbhataṃ. </p>
	<p class="paratype40">137<b>.</b> </p>
	<p class="paratype21">“dukkhūpanītopi naro sapañño, āsaṃ na chindeyya sukhāgamāya. </p>
	<p class="paratype22">bahū hi phassā ahitā hitā ca, avitakkitā maccumupabbajanti. </p>
	<p class="paratype40">138<b>.</b> </p>
	<p class="paratype21">“acintitampi bhavati, cintitampi vinassati. </p>
	<p class="paratype22">na hi cintāmayā bhogā, itthiyā purisassa vā”ti.</p>
	<p class="paratype03">tattha <b>āsīsethevā</b>ti āsāchedakammaṃ akatvā attano kammaṃ āsaṃ karotheva. <b>na nibbindeyyā</b>ti vīriyaṃ karonto na nibbindeyya na alaseyya. <b>yathā icchi</b>nti yathā rājabhāvaṃ icchiṃ, tatheva rājā jātomhi. <b>ubbhata</b>nti nīhaṭaṃ. <b>dukkhūpanīto</b>ti kāyikacetasikadukkhena phuṭṭhopīti attho. <b>ahitā hitā cā</b>ti dukkhaphassā ahitā, sukhaphassā hitā. <b>avitakkitā</b>ti avitakkitāro acintitāro. idaṃ vuttaṃ hoti — tesu phassesu ahitaphassena phuṭṭhā sattā “hitaphassopi atthīti vīriyaṃ karontā taṃ pāpuṇantī”ti acintetvā vīriyaṃ na karonti, te imassa atthassa avitakkitāro hitaphassaṃ alabhitvāva <b>maccumupabbajanti</b> maraṇaṃ pāpuṇanti, tasmā vīriyaṃ kattabbamevāti.</p>
	<p class="paratype03"><b>acintitampī</b>ti imesaṃ sattānaṃ acintitampi hoti, cintitampi vinassati. mayāpi hi “ayujjhitvāva rajjaṃ labhissāmī”ti idaṃ acintitaṃ, “suvaṇṇabhūmito dhanaṃ āharitvā yujjhitvā pitu santakaṃ rajjaṃ gaṇhissāmī”ti pana cintitaṃ, idāni me cintitaṃ naṭṭhaṃ, acintitaṃ jātaṃ. <b>na hi cintāmayā bhogā</b>ti imesaṃ sattānañhi bhogā cintāya anipphajjanato cintāmayā nāma na honti, tasmā vīriyameva kattabbaṃ. vīriyavato hi acintitampi hotīti.</p>
	<p class="paratype03">so tato paṭṭhāya dasa rājadhamme akopetvā dhammena samena rajjaṃ kāresi, paccekabuddhe ca upaṭṭhāsi. aparabhāge sīvalidevī dhaññapuññalakkhaṇasampannaṃ puttaṃ vijāyi, “dīghāvukumāro”tissa nāmaṃ kariṃsu. tassa vayappattassa rājā uparajjaṃ datvā sattavassasahassāni rajjaṃ kāresi. so ekadivasaṃ uyyānapālena phalāphalesu ceva nānāpupphesu ca ābhatesu tāni disvā tuṭṭho hutvā tassa sammānaṃ kāretvā “samma uyyānapāla, ahaṃ uyyānaṃ passissāmi, tvaṃ alaṅkarohi nan”ti āha. so “sādhu, devā”ti sampaṭicchitvā tathā katvā rañño paṭivedesi. so hatthikkhandhavaragato mahantena parivārena nagarā nikkhamitvā uyyānadvāraṃ pāpuṇi. tatra ca dve ambā atthi nīlobhāsā. eko aphalo, eko phaladharo. so pana atimadhuro, raññā aggaphalassa aparibhuttattā tato koci phalaṃ gahetuṃ na ussahati. rājā hatthikkhandhavaragatova tato ekaṃ phalaṃ gahetvā paribhuñji, tassa taṃ jivhagge ṭhapitamattameva dibbojaṃ viya upaṭṭhāsi. so “nivattanakāle bahū khādissāmī”ti cintesi. “raññā aggaphalaṃ paribhuttan”ti ñatvā uparājānaṃ ādiṃ katvā antamaso hatthimeṇḍāssameṇḍādayopi phalaṃ gahetvā paribhuñjiṃsu. aññe phalaṃ alabhantā daṇḍehi sākhaṃ bhinditvā nipaṇṇamakaṃsu. rukkho obhaggavibhaggo aṭṭhāsi, itaro pana maṇipabbato viya vilāsamāno ṭhito. </p>
	<p class="paratype01">rājā uyyānā nikkhanto taṃ disvā “idaṃ kin”ti amacce pucchati. “devena aggaphalaṃ paribhuttanti mahājanena vilumpito devā”ti āhaṃsu. “kiṃ nu kho bhaṇe, imassa pana neva pattaṃ, na vaṇṇo khīṇo”ti? “nipphalatāya na khīṇo, devā”ti. taṃ sutvā rājā saṃvegaṃ paṭilabhitvā “ayaṃ rukkho nipphalatāya nīlobhāso ṭhito, ayaṃ pana saphalatāya obhaggavibhaggo ṭhito. idampi rajjaṃ saphalarukkhasadisaṃ, pabbajjā pana nipphalarukkhasadisā. sakiñcanasseva bhayaṃ, nākiñcanassa. tasmā ahaṃ phalarukkho viya ahutvā nipphalarukkhasadiso bhavissāmi, imaṃ sampattiṃ cajitvā nikkhamma pabbajissāmī”ti daḷhaṃ samādānaṃ katvā manaṃ adhiṭṭhahitvā nagaraṃ pavisitvā pāsādadvāre ṭhitova senāpatiṃ pakkosāpetvā “mahāsenāpati, ajja me paṭṭhāya bhattahārakañceva mukhodakadantakaṭṭhadāyakañca ekaṃ upaṭṭhākaṃ ṭhapetvā aññe maṃ daṭṭhuṃ mā labhantu, porāṇakavinicchayāmacce gahetvā rajjaṃ anusāsatha, ahaṃ ito paṭṭhāya uparipāsādatale samaṇadhammaṃ karissāmī”ti vatvā pāsādamāruyha ekakova samaṇadhammaṃ akāsi. evaṃ gate kāle mahājano rājaṅgaṇe sannipatitvā mahāsattaṃ adisvā “na no rājā porāṇako viya hotī”ti vatvā gāthādvayamāha — </p>
	<p class="paratype40">139<b>.</b> </p>
	<p class="paratype21">“aporāṇaṃ vata bho rājā, sabbabhummo disampati. </p>
	<p class="paratype22">najja nacce nisāmeti, na gīte kurute mano. </p>
	<p class="paratype40">140<b>.</b> </p>
	<p class="paratype21">“na mige napi uyyāne, napi haṃse udikkhati. </p>
	<p class="paratype22">mūgova tuṇhimāsīno, na atthamanusāsatī”ti.</p>
	<p class="paratype03">tattha <b>mige</b>ti sabbasaṅgāhikavacanaṃ, pubbe hatthī yujjhāpeti, meṇḍe yujjhāpeti, ajja tepi na oloketīti attho. <b>uyyāne</b>ti uyyānakīḷampi nānubhoti. <b>haṃse</b>ti pañcapadumasañchannāsu uyyānapokkharaṇīsu haṃsagaṇaṃ na oloketi. <b>mūgovā</b>ti bhattahārakañca upaṭṭhākañca pucchiṃsu “bho rājā, tumhehi saddhiṃ kiñci atthaṃ mantetī”ti. te “na mantetī”ti vadiṃsu. tasmā evamāhaṃsu.</p>
	<p class="paratype03">rājā kāmesu anallīyantena vivekaninnena cittena attano kulūpakapaccekabuddhe anussaritvā “ko nu kho me tesaṃ sīlādiguṇayuttānaṃ akiñcanānaṃ vasanaṭṭhānaṃ ācikkhissatī”ti tīhi gāthāhi udānaṃ udānesi — </p>
	<p class="paratype40">141<b>.</b> </p>
	<p class="paratype21">“sukhakāmā rahosīlā, vadhabandhā upāratā. </p>
	<p class="paratype22">kassa nu ajja ārāme, daharā vuddhā ca acchare. </p>
	<p class="paratype40">142<b>.</b> </p>
	<p class="paratype21">“atikkantavanathā dhīrā, namo tesaṃ mahesinaṃ. </p>
	<p class="paratype22">ye ussukamhi lokamhi, viharanti manussukā. </p>
	<p class="paratype40">143<b>.</b> </p>
	<p class="paratype21">“te chetvā maccuno jālaṃ, tataṃ māyāvino daḷhaṃ. </p>
	<p class="paratype22">chinnālayattā gacchanti, ko tesaṃ gatimāpaye”ti.</p>
	<p class="paratype03">tattha <b>sukhakāmā</b>ti nibbānasukhakāmā. <b>rahosīlā</b>ti paṭicchannasīlā na attano guṇappakāsanā. <b>daharā vuḍḍhā cā</b>ti daharā ceva mahallakā ca. <b>acchare</b>ti vasanti.</p>
	<p class="paratype03">tassevaṃ tesaṃ guṇe anussarantassa mahatī pīti uppajji. atha mahāsatto pallaṅkato uṭṭhāya uttarasīhapañjaraṃ vivaritvā uttaradisābhimukho sirasi añjaliṃ patiṭṭhāpetvā “evarūpehi guṇehi samannāgatā paccekabuddhā”ti namassamāno <b>“atikkantavanathā”</b>tiādimāha. tattha <b>atikkantavanathā</b>ti pahīnataṇhā. <b>mahesina</b>nti mahante sīlakkhandhādayo guṇe esitvā ṭhitānaṃ. <b>ussukamhī</b>ti rāgādīhi ussukkaṃ āpanne lokasmiṃ. <b>maccuno jāla</b>nti kilesamārena pasāritaṃ taṇhājālaṃ. <b>tataṃ māyāvino</b>ti atimāyāvino. <b>ko tesaṃ gatimāpaye</b>ti ko maṃ tesaṃ paccekabuddhānaṃ nivāsaṭṭhānaṃ pāpeyya, gahetvā gaccheyyāti attho.</p>
	<p class="paratype03">tassa pāsādeyeva samaṇadhammaṃ karontassa cattāro māsā atītā. athassa ativiya pabbajjāya cittaṃ nami, agāraṃ lokantarikanirayo viya khāyi, tayo bhavā ādittā viya upaṭṭhahiṃsu. so pabbajjābhimukhena cittena “kadā nu kho imaṃ sakkabhavanaṃ viya alaṅkatappaṭiyattaṃ mithilaṃ pahāya himavantaṃ pavisitvā pabbajitavesagahaṇakālo mayhaṃ bhavissatī”ti cintetvā mithilavaṇṇanaṃ nāma ārabhi — </p>
	<p class="paratype40">144<b>.</b> </p>
	<p class="paratype21">“kadāhaṃ mithilaṃ phītaṃ, vibhattaṃ bhāgaso mitaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">145<b>.</b> </p>
	<p class="paratype21">“kadāhaṃ mithilaṃ phītaṃ, visālaṃ sabbatopabhaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">146<b>.</b> </p>
	<p class="paratype21">“kadāhaṃ mithilaṃ phītaṃ, bahupākāratoraṇaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">147<b>.</b> </p>
	<p class="paratype21">“kadāhaṃ mithilaṃ phītaṃ, daḷhamaṭṭālakoṭṭhakaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">148<b>.</b> </p>
	<p class="paratype21">“kadāhaṃ mithilaṃ phītaṃ, suvibhattaṃ mahāpathaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">149<b>.</b> </p>
	<p class="paratype21">“kadāhaṃ mithilaṃ phītaṃ, suvibhattantarāpaṇaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">150<b>.</b> </p>
	<p class="paratype21">“kadāhaṃ mithilaṃ phītaṃ, gavāssarathapīḷitaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">151<b>.</b> </p>
	<p class="paratype21">“kadāhaṃ mithilaṃ phītaṃ, ārāmavanamāliniṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">152<b>.</b> </p>
	<p class="paratype21">“kadāhaṃ mithilaṃ phītaṃ, uyyānavanamāliniṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">153<b>.</b> </p>
	<p class="paratype21">“kadāhaṃ mithilaṃ phītaṃ, pāsādavanamāliniṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">154<b>.</b> </p>
	<p class="paratype21">“kadāhaṃ mithilaṃ phītaṃ, tipuraṃ rājabandhuniṃ. </p>
	<p class="paratype27">māpitaṃ somanassena, vedehena yasassinā. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">155<b>.</b> </p>
	<p class="paratype21">“kadāhaṃ vedehe phīte, nicite dhammarakkhite. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">156<b>.</b> </p>
	<p class="paratype21">“kadāhaṃ vedehe phīte, ajeyye dhammarakkhite. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">157<b>.</b> </p>
	<p class="paratype21">“kadāhaṃ antepuraṃ rammaṃ, vibhattaṃ bhāgaso mitaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">158<b>.</b> </p>
	<p class="paratype21">“kadāhaṃ antepuraṃ rammaṃ, sudhāmattikalepanaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">159<b>.</b> </p>
	<p class="paratype21">“kadāhaṃ antepuraṃ rammaṃ, sucigandhaṃ manoramaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">160<b>.</b> </p>
	<p class="paratype21">“kadāhaṃ kūṭāgāre ca, vibhatte bhāgaso mite. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">161<b>.</b> </p>
	<p class="paratype21">“kadāhaṃ kūṭāgāre ca, sudhāmattikalepane. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">162<b>.</b> </p>
	<p class="paratype21">“kadāhaṃ kūṭāgāre ca, sucigandhe manorame. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">163<b>.</b> </p>
	<p class="paratype21">“kadāhaṃ kūṭāgāre ca, litte candanaphosite. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">164<b>.</b> </p>
	<p class="paratype21">“kadāhaṃ soṇṇapallaṅke, gonake cittasanthate. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">165<b>.</b> </p>
	<p class="paratype21">“kadāhaṃ maṇipallaṅke, gonake cittasanthate. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">166<b>.</b> </p>
	<p class="paratype21">“kadāhaṃ kappāsakoseyyaṃ, khomakoṭumbarāni ca. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">167<b>.</b> </p>
	<p class="paratype21">“kadāhaṃ pokkharaṇī rammā, cakkavākapakūjitā. </p>
	<p class="paratype27">mandālakehi sañchannā, padumuppalakehi ca. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">168<b>.</b> </p>
	<p class="paratype21">“kadāhaṃ hatthigumbe ca, sabbālaṅkārabhūsite. </p>
	<p class="paratype22">suvaṇṇakacche mātaṅge, hemakappanavāsase. </p>
	<p class="paratype40">169<b>.</b> </p>
	<p class="paratype21">“ārūḷhe gāmaṇīyehi, tomaraṅkusapāṇibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">170<b>.</b> </p>
	<p class="paratype21">“kadāhaṃ assagumbe ca, sabbālaṅkārabhūsite. </p>
	<p class="paratype22">ājānīyeva jātiyā, sindhave sīghavāhane. </p>
	<p class="paratype40">171<b>.</b> </p>
	<p class="paratype21">“ārūḷhe gāmaṇīyehi, illiyācāpadhāribhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">172<b>.</b> </p>
	<p class="paratype21">“kadāhaṃ rathaseniyo, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">173<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">174<b>.</b> </p>
	<p class="paratype21">“kadāhaṃ sovaṇṇarathe, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">175<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">176<b>.</b> </p>
	<p class="paratype21">“kadāhaṃ sajjhurathe ca, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">177<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">178<b>.</b> </p>
	<p class="paratype21">“kadāhaṃ assarathe ca, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">179<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">180<b>.</b> </p>
	<p class="paratype21">“kadāhaṃ oṭṭharathe ca, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">181<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">182<b>.</b> </p>
	<p class="paratype21">“kadāhaṃ goṇarathe ca, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">183<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">184<b>.</b> </p>
	<p class="paratype21">“kadāhaṃ ajarathe ca, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">185<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">186<b>.</b> </p>
	<p class="paratype21">“kadāhaṃ meṇḍarathe ca, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">187<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">188<b>.</b> </p>
	<p class="paratype21">“kadāhaṃ migarathe ca, sannaddhe ussitaddhaje. </p>
	<p class="paratype22">dīpe athopi veyyagghe, sabbālaṅkārabhūsite. </p>
	<p class="paratype40">189<b>.</b> </p>
	<p class="paratype21">“ārūḷhe gāmaṇīyehi, cāpahatthehi vammibhi. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">190<b>.</b> </p>
	<p class="paratype21">“kadāhaṃ hatthārohe ca, sabbālaṅkārabhūsite. </p>
	<p class="paratype27">nīlavammadhare sūre, tomaraṅkusapāṇine. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">191<b>.</b> </p>
	<p class="paratype21">“kadāhaṃ assārohe ca, sabbālaṅkārabhūsite. </p>
	<p class="paratype27">nīlavammadhare sūre, illiyācāpadhārine. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">192<b>.</b> </p>
	<p class="paratype21">“kadāhaṃ rathārohe ca, sabbālaṅkārabhūsite. </p>
	<p class="paratype27">nīlavammadhare sūre, cāpahatthe kalāpine. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">193<b>.</b> </p>
	<p class="paratype21">“kadāhaṃ dhanuggahe ca, sabbālaṅkārabhūsite. </p>
	<p class="paratype27">nīlavammadhare sūre, cāpahatthe kalāpine. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">194<b>.</b> </p>
	<p class="paratype21">“kadāhaṃ rājaputte ca, sabbālaṅkārabhūsite. </p>
	<p class="paratype27">citravammadhare sūre, kañcanāveḷadhārine. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">195<b>.</b> </p>
	<p class="paratype21">“kadāhaṃ ariyagaṇe ca, vatavante alaṅkate. </p>
	<p class="paratype27">haricandanalittaṅge, kāsikuttamadhārine. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">196<b>.</b> </p>
	<p class="paratype21">“kadāhaṃ amaccagaṇe ca, sabbālaṅkārabhūsite. </p>
	<p class="paratype27">pītavammadhare sūre, purato gacchamāline. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">197<b>.</b> </p>
	<p class="paratype21">“kadāhaṃ sattasatā bhariyā, sabbālaṅkārabhūsitā. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">198<b>.</b> </p>
	<p class="paratype21">“kadāhaṃ sattasatā bhariyā, susaññā tanumajjhimā. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">199<b>.</b> </p>
	<p class="paratype21">“kadāhaṃ sattasatā bhariyā, assavā piyabhāṇinī. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">200<b>.</b> </p>
	<p class="paratype21">“kadāhaṃ satapalaṃ kaṃsaṃ, sovaṇṇaṃ satarājikaṃ. </p>
	<p class="paratype22">pahāya pabbajissāmi, taṃ kudāssu bhavissati. </p>
	<p class="paratype40">201<b>.</b> </p>
	<p class="paratype21">“kadāssu maṃ hatthigumbā, sabbālaṅkārabhūsitā. </p>
	<p class="paratype22">suvaṇṇakacchā mātaṅgā, hemakappanavāsasā. </p>
	<p class="paratype40">202<b>.</b> </p>
	<p class="paratype21">“ārūḷhā gāmaṇīyehi, tomaraṅkusapāṇibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">203<b>.</b> </p>
	<p class="paratype21">“kadāssu maṃ assagumbā, sabbālaṅkārabhūsitā. </p>
	<p class="paratype22">ājānīyāva jātiyā, sindhavā sīghavāhanā. </p>
	<p class="paratype40">204<b>.</b> </p>
	<p class="paratype21">“ārūḷhā gāmaṇīyehi, illiyācāpadhāribhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">205<b>.</b> </p>
	<p class="paratype21">“kadāssu maṃ rathasenī, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">206<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">207<b>.</b> </p>
	<p class="paratype21">“kadāssu maṃ soṇṇarathā, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">208<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">209<b>.</b> </p>
	<p class="paratype21">“kadāssu maṃ sajjhurathā, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">210<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">211<b>.</b> </p>
	<p class="paratype21">“kadāssu maṃ assarathā, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">212<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">213<b>.</b> </p>
	<p class="paratype21">“kadāssu maṃ oṭṭharathā, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">214<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">215<b>.</b> </p>
	<p class="paratype21">“kadāssu maṃ goṇarathā, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">216<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">217<b>.</b> </p>
	<p class="paratype21">“kadāssu maṃ ajarathā, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">218<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">219<b>.</b> </p>
	<p class="paratype21">“kadāssu maṃ meṇḍarathā, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">220<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">221<b>.</b> </p>
	<p class="paratype21">“kadāssu maṃ migarathā, sannaddhā ussitaddhajā. </p>
	<p class="paratype22">dīpā athopi veyyagghā, sabbālaṅkārabhūsitā. </p>
	<p class="paratype40">222<b>.</b> </p>
	<p class="paratype21">“ārūḷhā gāmaṇīyehi, cāpahatthehi vammibhi. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">223<b>.</b> </p>
	<p class="paratype21">“kadāssu maṃ hatthārohā, sabbālaṅkārabhūsitā. </p>
	<p class="paratype27">nīlavammadharā sūrā, tomaraṅkusapāṇino. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">224<b>.</b> </p>
	<p class="paratype21">“kadāssu maṃ assārohā, sabbālaṅkārabhūsitā. </p>
	<p class="paratype27">nīlavammadharā sūrā, illiyācāpadhārino. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">225<b>.</b> </p>
	<p class="paratype21">“kadāssu maṃ rathārohā, sabbālaṅkārabhūsitā. </p>
	<p class="paratype27">nīlavammadharā sūrā, cāpahatthā kalāpino. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">226<b>.</b> </p>
	<p class="paratype21">“kadāssu maṃ dhanuggahā, sabbālaṅkārabhūsitā. </p>
	<p class="paratype27">nīlavammadharā sūrā, cāpahatthā kalāpino. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">227<b>.</b> </p>
	<p class="paratype21">“kadāssu maṃ rājaputtā, sabbālaṅkārabhūsitā. </p>
	<p class="paratype27">citravammadharā sūrā, kañcanāveḷadhārino. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">228<b>.</b> </p>
	<p class="paratype21">“kadāssu maṃ ariyagaṇā, vatavantā alaṅkatā. </p>
	<p class="paratype27">haricandanalittaṅgā, kāsikuttamadhārino. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">229<b>.</b> </p>
	<p class="paratype21">“kadāssu maṃ amaccagaṇā, sabbālaṅkārabhūsitā. </p>
	<p class="paratype27">pītavammadharā sūrā, purato gacchamālino. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">230<b>.</b> </p>
	<p class="paratype21">“kadāssu maṃ sattasatā bhariyā, sabbālaṅkārabhūsitā. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">231<b>.</b> </p>
	<p class="paratype21">“kadāssu maṃ sattasatā bhariyā, susaññā tanumajjhimā. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">232<b>.</b> </p>
	<p class="paratype21">“kadāssu maṃ sattasatā bhariyā, assavā piyabhāṇinī. </p>
	<p class="paratype22">yantaṃ maṃ nānuyissanti, taṃ kudāssu bhavissati. </p>
	<p class="paratype40">233<b>.</b> </p>
	<p class="paratype21">“kadāhaṃ pattaṃ gahetvāna, muṇḍo saṅghāṭipāruto. </p>
	<p class="paratype22">piṇḍikāya carissāmi, taṃ kudāssu bhavissati. </p>
	<p class="paratype40">234<b>.</b> </p>
	<p class="paratype21">“kadāhaṃ paṃsukūlānaṃ, ujjhitānaṃ mahāpathe. </p>
	<p class="paratype22">saṅghāṭiṃ dhārayissāmi, taṃ kudāssu bhavissati. </p>
	<p class="paratype40">235<b>.</b> </p>
	<p class="paratype21">“kadāhaṃ sattāhasammeghe, ovaṭṭho allacīvaro. </p>
	<p class="paratype22">piṇḍikāya carissāmi, taṃ kudāssu bhavissati. </p>
	<p class="paratype40">236<b>.</b> </p>
	<p class="paratype21">“kadāhaṃ sabbattha gantvā, rukkhā rukkhaṃ vanā vanaṃ. </p>
	<p class="paratype22">anapekkho gamissāmi, taṃ kudāssu bhavissati. </p>
	<p class="paratype40">237<b>.</b> </p>
	<p class="paratype21">“kadāhaṃ giriduggesu, pahīnabhayabheravo. </p>
	<p class="paratype22">adutiyo gamissāmi, taṃ kudāssu bhavissati. </p>
	<p class="paratype40">238<b>.</b> </p>
	<p class="paratype21">“kadāhaṃ vīṇaṃva rujjako, sattatantiṃ manoramaṃ. </p>
	<p class="paratype22">cittaṃ ujuṃ karissāmi, taṃ kudāssu bhavissati. </p>
	<p class="paratype40">239<b>.</b> </p>
	<p class="paratype21">“kadāhaṃ rathakārova, parikantaṃ upāhanaṃ. </p>
	<p class="paratype22">kāmasaññojane checchaṃ, ye dibbe ye ca mānuse”ti.</p>
	<p class="paratype03">tattha <b>kadā</b>ti kālaparivitakko. <b>phīta</b>nti vatthālaṅkārādīhi supupphitaṃ. <b>vibhattaṃ bhāgaso mita</b>nti chekehi nagaramāpakehi rājanivesanādīnaṃ vasena vibhattaṃ dvāravīthīnaṃ vasena koṭṭhāsato mitaṃ. <b>taṃ kudāssu bhavissatī</b>ti taṃ evarūpaṃ nagaraṃ pahāya pabbajanaṃ kudā nāma me bhavissati . <b>sabbatopabha</b>nti samantato alaṅkārobhāsena yuttaṃ. <b>bahupākāratoraṇa</b>nti bahalena puthulena pākārena ceva dvāratoraṇehi ca samannāgataṃ. <b>daḷhamaṭṭālakoṭṭhaka</b>nti daḷhehi aṭṭālakehi dvārakoṭṭhakehi ca samannāgataṃ. <b>pīḷita</b>nti samākiṇṇaṃ. <b>tipura</b>nti tīhi purehi samannāgataṃ, tipākāranti attho. atha vā <b>tipura</b>nti tikkhattuṃ puṇṇaṃ. <b>rājabandhunī</b>nti rājaññatakeheva puṇṇaṃ. <b>somanassenā</b>ti evaṃnāmakena videharājena.</p>
	<p class="paratype03"><b>nicite</b>ti dhanadhaññanicayādinā sampanne. <b>ajeyye</b>ti paccāmittehi ajetabbe. <b>candanaphosite</b>ti lohitacandanena paripphosite. <b>koṭumbarānī</b>ti koṭumbararaṭṭhe uṭṭhitavatthāni. <b>hatthigumbe</b>ti hatthighaṭāyo. <b>hemakappanavāsase</b>ti hemamayena sīsālaṅkārasaṅkhātena kappanena ca hemajālena ca samannāgate. <b>gāmaṇīyehī</b>ti hatthācariyehi. <b>ājānīyeva jātiyā</b>ti jātiyā kāraṇākāraṇajānanatāya ājānīyeva, tādisānaṃ assānaṃ gumbe. <b>gāmaṇīyehī</b>ti assācariyehi. <b>illiyācāpadhāribhī</b>ti illiyañca cāpañca dhārentehi. <b>rathaseniyo</b>ti rathaghaṭāyo. <b>sannandhe</b>ti suṭṭhu naddhe. <b>dīpe athopi veyyagghe</b>ti dīpibyagghacammaparikkhitte. <b>gāmaṇīyehī</b>ti rathācariyehi. <b>sajjhurathe</b>ti rajatarathe. ajarathameṇḍarathamigarathe sobhanatthāya yojenti.</p>
	<p class="paratype03"><b>ariyagaṇe</b>ti brāhmaṇagaṇe. te kira tadā ariyācārā ahesuṃ, tena te evamāha. <b>haricandanalittaṅge</b>ti kañcanavaṇṇena candanena littasarīre. <b>sattasatā bhariyā</b>ti piyabhariyāyeva sandhāyāha. <b>susaññā</b>ti suṭṭhu saññitā. <b>assavā</b>ti sāmikassa vacanakārikā. <b>satapala</b>nti palasatena suvaṇṇena kāritaṃ. <b>kaṃsa</b>nti pātiṃ. <b>satarājika</b>nti piṭṭhipasse rājisatena samannāgataṃ. <b>yantaṃ ma</b>nti anitthigandhavanasaṇḍe ekameva gacchantaṃ maṃ kadā nu te nānuyissanti. <b>sattāhasammeghe</b>ti sattāhaṃ samuṭṭhite mahāmeghe, sattāhavaddaliketi attho. <b>ovaṭṭho</b>ti onatasīso. <b>sabbatthā</b>ti sabbadisaṃ. <b>rujjako</b>ti vīṇāvādako. <b>kāmasaṃyojane</b>ti kāmasaṃyojanaṃ. <b>dibbe</b>ti dibbaṃ. <b>mānuse</b>ti mānusaṃ.</p>
	<p class="paratype03">so kira dasavassasahassāyukakāle nibbatto sattavassasahassāni rajjaṃ kāretvā tivassasahassāvasiṭṭhe āyumhi pabbajito. pabbajanto panesa uyyānadvāre ambarukkhassa diṭṭhakālato paṭṭhāya cattāro māse agāre vasitvā “imamhā rājavesā pabbajitaveso varataro, pabbajissāmī”ti cintetvā upaṭṭhākaṃ rahassena āṇāpesi “tāta, kañci ajānāpetvā antarāpaṇato kāsāyavatthāni ceva mattikāpattañca kiṇitvā āharā”ti. so tathā akāsi. rājā kappakaṃ pakkosāpetvā kesamassuṃ ohārāpetvā kappakassa gāmavaraṃ datvā kappakaṃ uyyojetvā ekaṃ kāsāvaṃ nivāsetvā ekaṃ pārupitvā ekaṃ aṃse katvā mattikāpattampi thavikāya osāretvā aṃse laggesi. tato kattaradaṇḍaṃ gahetvā mahātale katipaye vāre paccekabuddhalīlāya aparāparaṃ caṅkami. so taṃ divasaṃ tattheva vasitvā punadivase sūriyuggamanavelāya pāsādā otarituṃ ārabhi.</p>
	<p class="paratype03">tadā sīvalidevī tā sattasatā vallabhitthiyo pakkosāpetvā “ciraṃ diṭṭho no rājā, cattāro māsā atītā, ajja naṃ passissāma, sabbālaṅkārehi alaṅkaritvā yathābalaṃ itthikuttahāsavilāse dassetvā kilesabandhanena bandhituṃ vāyameyyāthā”ti vatvā alaṅkatappaṭiyattāhi tāhi saddhiṃ “rājānaṃ passissāmā”ti pāsādaṃ abhiruhantī taṃ otarantaṃ disvāpi na sañjāni. “rañño ovādaṃ dātuṃ āgato paccekabuddho bhavissatī”ti saññāya vanditvā ekamantaṃ aṭṭhāsi. mahāsattopi pāsādā otari. itarāpi pāsādaṃ abhiruhitvā sirisayanapiṭṭhe bhamaravaṇṇakese ca pasādhanabhaṇḍañca disvā “na so paccekabuddho, amhākaṃ piyasāmiko bhavissati, etha naṃ yācitvā nivattāpessāmī”ti mahātalā otaritvā rājaṅgaṇaṃ sampāpuṇi. pāpuṇitvā ca pana sabbāhi tāhi saddhiṃ kese mocetvā piṭṭhiyaṃ vikiritvā ubhohi hatthehi uraṃ saṃsumbhitvā “kasmā evarūpaṃ kammaṃ karotha, mahārājā”ti atikaruṇaṃ paridevamānā rājānaṃ anubandhi, sakalanagaraṃ saṅkhubhitaṃ ahosi. tepi “rājā kira no pabbajito, kuto pana evarūpaṃ dhammikarājānaṃ labhissāmā”ti rodamānā rājānaṃ anubandhiṃsu. tatra tāsaṃ itthīnaṃ paridevanañceva paridevantiyopi tā pahāya rañño gamanañca āvikaronto satthā āha — </p>
	<p class="paratype40">240<b>.</b> </p>
	<p class="paratype21">“tā ca sattasatā bhariyā, sabbālaṅkārabhūsitā. </p>
	<p class="paratype22">bāhā paggayha pakkanduṃ, kasmā no vijahissasi. </p>
	<p class="paratype40">241<b>.</b> </p>
	<p class="paratype21">“tā ca sattasatā bhariyā, susaññā tanumajjhimā. </p>
	<p class="paratype22">bāhā paggayha pakkanduṃ, kasmā no vijahissasi. </p>
	<p class="paratype40">242<b>.</b> </p>
	<p class="paratype21">“tā ca sattasatā bhariyā, assavā piyabhāṇinī. </p>
	<p class="paratype22">bāhā paggayha pakkanduṃ, kasmā no vijahissasi. </p>
	<p class="paratype40">243<b>.</b> </p>
	<p class="paratype21">“tā ca sattasatā bhariyā, sabbālaṅkārabhūsitā. </p>
	<p class="paratype22">hitvā sampaddavī rājā, pabbajjāya purakkhato. </p>
	<p class="paratype40">244<b>.</b> </p>
	<p class="paratype21">“tā ca sattasatā bhariyā, susaññā tanumajjhimā. </p>
	<p class="paratype22">hitvā sampaddavī rājā, pabbajjāya purakkhato. </p>
	<p class="paratype40">245<b>.</b> </p>
	<p class="paratype21">“tā ca sattasatā bhariyā, assavā piyabhāṇinī. </p>
	<p class="paratype22">hitvā sampaddavī rājā, pabbajjāya purakkhato. </p>
	<p class="paratype40">246<b>.</b> </p>
	<p class="paratype21">“hitvā satapalaṃ kaṃsaṃ, sovaṇṇaṃ satarājikaṃ. </p>
	<p class="paratype22">aggahī mattikaṃ pattaṃ, taṃ dutiyābhisecanan”ti.</p>
	<p class="paratype03">tattha <b>bāhā paggayhā</b>ti bāhā ukkhipitvā. <b>sampaddavī</b>ti bhikkhave, so mahājanako rājā, tā ca sattasatā bhariyā “kiṃ no, deva, pahāya gacchasi, ko amhākaṃ doso”ti vilapantiyova chaḍḍetvā sampaddavī gato, “pabbajjāya yāhī”ti codiyamāno viya purakkhato hutvā gatoti attho. <b>taṃ dutiyābhisecana</b>nti bhikkhave, taṃ mattikāpattaggahaṇaṃ dutiyābhisecanaṃ katvā so rājā nikkhantoti.</p>
	<p class="paratype03">sīvalidevīpi paridevamānā rājānaṃ nivattetuṃ asakkontī “attheso upāyo”ti cintetvā mahāsenaguttaṃ pakkosāpetvā “tāta, rañño purato gamanadisābhāge jiṇṇagharajiṇṇasālādīsu aggiṃ dehi, tiṇapaṇṇāni saṃharitvā tasmiṃ tasmiṃ ṭhāne dhūmaṃ kārehī”ti āṇāpesi. so tathā kāresi. sā rañño santikaṃ gantvā pādesu patitvā mithilāya ādittabhāvaṃ ārocentī gāthādvayamāha — </p>
	<p class="paratype40">247<b>.</b> </p>
	<p class="paratype21">“bhesmā aggisamā jālā, kosā ḍayhanti bhāgaso. </p>
	<p class="paratype22">rajataṃ jātarūpañca, muttā veḷuriyā bahū. </p>
	<p class="paratype40">248<b>.</b> </p>
	<p class="paratype21">“maṇayo saṅkhamuttā ca, vatthikaṃ haricandanaṃ. </p>
	<p class="paratype27">ajinaṃ dantabhaṇḍañca, lohaṃ kāḷāyasaṃ bahū. </p>
	<p class="paratype22">ehi rāja nivattassu, mā tetaṃ vinasā dhanan”ti.</p>
	<p class="paratype03">tattha <b>bhesmā</b>ti bhayānakā. <b>aggisamā jālā</b>ti tesaṃ tesaṃ manussānaṃ gehāni aggi gaṇhi, so esa mahājāloti attho. <b>kosā</b>ti suvaṇṇarajatakoṭṭhāgārādīni. <b>bhāgaso</b>ti koṭṭhāsato suvibhattāpi no ete agginā ḍayhanti, devāti. <b>loha</b>nti tambalohādikaṃ. <b>mā tetaṃ vinasā dhana</b>nti mā te etaṃ dhanaṃ vinassatu, ehi naṃ nibbāpeti, pacchā gamissasi, “mahājanako nagaraṃ ḍayhamānaṃ anoloketvāva nikkhanto”ti tumhākaṃ garahā bhavissati, tāya te lajjāpi vippaṭisāropi bhavissati, ehi amacce āṇāpetvā aggiṃ nibbāpehi, devāti.</p>
	<p class="paratype03">atha mahāsatto “devi, kiṃ kathesi, yesaṃ kiñcanaṃ atthi, tesaṃ taṃ ḍayhati, mayaṃ pana akiñcanā”ti dīpento gāthamāha — </p>
	<p class="paratype40">249<b>.</b> </p>
	<p class="paratype21">“susukhaṃ vata jīvāma, yesaṃ no natthi kiñcanaṃ. </p>
	<p class="paratype22">mithilā ḍayhamānāya, na me kiñci aḍayhathā”ti.</p>
	<p class="paratype03">tattha <b>kiñcana</b>nti yesaṃ amhākaṃ palibuddhakilesasaṅkhātaṃ kiñcanaṃ natthi, te mayaṃ tena akiñcanabhāvena susukhaṃ vata jīvāma. teneva kāraṇena mithilāya ḍayhamānāya na me kiñci aḍayhatha, appamattakampi attano bhaṇḍakaṃ ḍayhamānaṃ na passāmīti vadati.</p>
	<p class="paratype03">evañca pana vatvā mahāsatto uttaradvārena nikkhami. tāpissa sattasatā bhariyā nikkhamiṃsu. puna sīvalidevī ekaṃ upāyaṃ cintetvā “gāmaghātaraṭṭhavilumpanākāraṃ viya dassethā”ti amacce āṇāpesi. taṃkhaṇaṃyeva āvudhahatthe purise tato tato ādhāvante paridhāvante vilumpante viya sarīre lākhārasaṃ siñcitvā laddhappahāre viya phalake nipajjāpetvā vuyhante mate viya ca rañño dassesuṃ. mahājano upakkosi “mahārāja, tumhesu dharantesuyeva raṭṭhaṃ vilumpanti, mahājanaṃ ghātentī”ti. atha devīpi rājānaṃ vanditvā nivattanatthāya gāthamāha — </p>
	<p class="paratype40">250<b>.</b> </p>
	<p class="paratype21">“aṭaviyo samuppannā, raṭṭhaṃ viddhaṃsayanti taṃ. </p>
	<p class="paratype22">ehi rāja nivattassu, mā raṭṭhaṃ vinasā idan”ti.</p>
	<p class="paratype03">tattha <b>aṭaviyo</b>ti mahārāja, tumhesu dharantesuyeva aṭavicorā samuppannā samuṭṭhitā, taṃ tayā dhammarakkhitaṃ tava raṭṭhaṃ viddhaṃsenti.</p>
	<p class="paratype03">taṃ sutvā rājā “mayi dharanteyeva corā uṭṭhāya raṭṭhaṃ viddhaṃsentā nāma natthi, sīvalideviyā kiriyā esā bhavissatī”ti cintetvā taṃ appaṭibhānaṃ karonto āha — </p>
	<p class="paratype40">251<b>.</b> </p>
	<p class="paratype21">“susukhaṃ vata jīvāma, yesaṃ no natthi kiñcanaṃ. </p>
	<p class="paratype22">raṭṭhe vilumpamānamhi, na me kiñci ahīratha. </p>
	<p class="paratype40">252<b>.</b> </p>
	<p class="paratype21">“susukhaṃ vata jīvāma, yesaṃ no natthi kiñcanaṃ. </p>
	<p class="paratype22">pītibhakkhā bhavissāma, devā ābhassarā yathā”ti.</p>
	<p class="paratype03">tattha <b>vilumpamānamhī</b>ti viluppamāne. <b>ābhassarā yathā</b>ti yathā te brahmāno pītibhakkhā hutvā samāpattisukhena vītināmenti, tathā vītināmessāmāti.</p>
	<p class="paratype03">evaṃ vuttepi mahājano rājānaṃ anubandhiyeva. athassa etadahosi “ayaṃ mahājano nivattituṃ na icchati, nivattessāmi nan”ti. so aḍḍhagāvutamattaṃ gatakāle nivattitvā mahāmagge ṭhitova amacce “kassidaṃ rajjan”ti pucchitvā “tumhākaṃ, devā”ti vutte “tena hi imaṃ lekhaṃ antaraṃ karontassa rājadaṇḍaṃ karothā”ti kattaradaṇḍena tiriyaṃ lekhaṃ ākaḍḍhi. tena tejavatā raññā kataṃ lekhaṃ koci antaraṃ kātuṃ nāsakkhi. mahājano lekhaṃ ussīsake katvā bāḷhaparidevaṃ paridevi. devīpi taṃ lekhaṃ antaraṃ kātuṃ asakkontī rājānaṃ piṭṭhiṃ datvā gacchantaṃ disvā sokaṃ sandhāretuṃ asakkontī uraṃ paharitvā mahāmagge tiriyaṃ patitvā parivattamānā agamāsi. mahājano “lekhasāmikehi lekhā bhinnā”ti vatvā deviyā gatamaggeneva gato. atha mahāsattopi uttarahimavantābhimukho agamāsi. devīpi sabbaṃ senāvāhanaṃ ādāya tena saddhiṃyeva gatā. rājā mahājanaṃ nivattetuṃ asakkontoyeva saṭṭhiyojanamaggaṃ gato.</p>
	<p class="paratype03">tadā nārado nāma tāpaso himavante suvaṇṇaguhāyaṃ vasitvā pañcābhiñño jhānasukhena vītināmetvā sattāhaṃ atikkāmetvā jhānasukhato vuṭṭhāya “aho sukhaṃ, aho sukhan”ti udānaṃ udānesi. so “atthi nu kho koci jambudīpatale idaṃ sukhaṃ pariyesanto”ti dibbacakkhunā olokento mahājanakabuddhaṅkuraṃ disvā “rājā mahābhinikkhamanaṃ nikkhantopi sīvalidevippamukhaṃ mahājanaṃ nivattetuṃ na sakkoti, antarāyampissa kareyya, idāni gantvā bhiyyoso mattāya daḷhasamādānatthaṃ ovādaṃ dassāmī”ti cintetvā iddhibalena gantvā rañño purato ākāse ṭhitova tassa ussāhaṃ janetuṃ imaṃ gāthamāha — </p>
	<p class="paratype40">253<b>.</b> </p>
	<p class="paratype21">“kimheso mahato ghoso, kā nu gāmeva kīḷiyā. </p>
	<p class="paratype22">samaṇa teva pucchāma, kattheso abhisaṭo jano”ti.</p>
	<p class="paratype03">tassa taṃ sutvā rājā āha — </p>
	<p class="paratype40">254<b>.</b> </p>
	<p class="paratype21">“mamaṃ ohāya gacchantaṃ, ettheso abhisaṭo jano. </p>
	<p class="paratype27">sīmātikkamanaṃ yantaṃ, munimonassa pattiyā. </p>
	<p class="paratype22">missaṃ nandīhi gacchantaṃ, kiṃ jānamanupucchasī”ti.</p>
	<p class="paratype03">tattha <b>kimheso</b>ti kimhi kena kāraṇena eso hatthikāyādivasena mahato samūhassa ghoso. <b>kā nu gāmeva kīḷiyā</b>ti kā nu esā tayā saddhiṃ āgacchantānaṃ gāme viya kīḷi. <b>kattheso</b>ti kimatthaṃ esa mahājano <b>abhisaṭo</b> sannipatito, taṃ parivāretvā āgacchatīti pucchi. <b>mama</b>nti yo ahaṃ etaṃ janaṃ ohāya gacchāmi, taṃ maṃ ohāya gacchantaṃ. <b>etthā</b>ti etasmiṃ ṭhāne eso mahājano abhisaṭo anubandhanto āgato. <b>sīmātikkamanaṃ yanta</b>nti tvaṃ pana taṃ maṃ kilesasīmaṃ atikkamma anagāriyamuniñāṇasaṅkhātassa monassa pattiyā yantaṃ, “pabbajito vatamhī”ti nandiṃ avijahitvā khaṇe khaṇe uppajjamānāhi nandīhi missameva gacchantaṃ kiṃ jānanto pucchasi, udāhu ajānanto. mahājanako kira videharaṭṭhaṃ chaḍḍetvā pabbajitoti kiṃ na sutaṃ tayāti.</p>
	<p class="paratype03">athassa so daḷhasamādānatthāya puna gāthamāha — </p>
	<p class="paratype40">255<b>.</b> </p>
	<p class="paratype21">“māssu tiṇṇo amaññittha, sarīraṃ dhārayaṃ imaṃ. </p>
	<p class="paratype22">atīraṇeyya yamidaṃ, bahū hi paripanthayo”ti.</p>
	<p class="paratype03">tattha <b>māssu tiṇṇo amaññitthā</b>ti imaṃ bhaṇḍukāsāvanivatthaṃ sarīraṃ dhārento “iminā pabbajitaliṅgaggahaṇamatteneva kilesasīmaṃ tiṇṇo atikkantosmī”ti mā amaññittha. <b>atīraṇeyya</b> <b>yamida</b>nti idaṃ kilesajātaṃ nāma na ettakena tīretabbaṃ. <b>bahū hi paripanthayo</b>ti saggamaggaṃ āvaritvā ṭhitā tava bahū kilesaparipanthāti.</p>
	<p class="paratype03">tato mahāsatto tassa vacanaṃ sutvā paripanthe pucchanto āha — </p>
	<p class="paratype40">256<b>.</b> </p>
	<p class="paratype21">“ko nu me paripanthassa, mamaṃ evaṃvihārino. </p>
	<p class="paratype22">yo neva diṭṭhe nādiṭṭhe, kāmānamabhipatthaye”ti.</p>
	<p class="paratype03">tattha <b>yo neva diṭṭhe nādiṭṭhe</b>ti yo ahaṃ neva diṭṭhe manussaloke, nādiṭṭhe devaloke kāmānaṃ abhipatthemi, tassa mama evaṃ ekavihārino ko nu paripantho assāti vadati.</p>
	<p class="paratype03">athassa so paripanthe dassento gāthamāha — </p>
	<p class="paratype40">257<b>.</b> </p>
	<p class="paratype21">“niddā tandī vijambhitā, aratī bhattasammado. </p>
	<p class="paratype22">āvasanti sarīraṭṭhā, bahū hi paripanthayo”ti.</p>
	<p class="paratype03">tattha <b>niddā</b>ti kapiniddā. <b>tandī</b>ti ālasiyaṃ. <b>aratī</b>ti ukkaṇṭhitā. <b>bhattasammado</b>ti bhattapariḷāho. idaṃ vuttaṃ hoti — “samaṇa, tvaṃ pāsādiko suvaṇṇavaṇṇo rajjaṃ pahāya pabbajito”ti vutte tuyhaṃ paṇītaṃ ojavantaṃ piṇḍapātaṃ dassanti, so tvaṃ pattapūraṃ ādāya yāvadatthaṃ paribhuñjitvā paṇṇasālaṃ pavisitvā kaṭṭhattharaṇe nipajjitvā kākacchamāno niddaṃ okkamitvā antarā pabuddho aparāparaṃ parivattitvā hatthapāde pasāretvā uṭṭhāya cīvaravaṃsaṃ gahetvā laggacīvaraṃ nivāsetvā ālasiyo hutvā neva sammajjaniṃ ādāya sammajjissasi, na pānīyaṃ āharissasi, puna nipajjitvā niddāyissasi, kāmavitakkaṃ vitakkessasi, tadā pabbajjāya ukkaṇṭhissasi, bhattapariḷāho te bhavissatīti. <b>āvasanti sarīraṭṭhā</b>ti ime ettakā paripanthā tava sarīraṭṭhakā hutvā nivasanti, sarīreyeva te nibbattantīti dasseti.</p>
	<p class="paratype03">athassa mahāsatto thutiṃ karonto gāthamāha — </p>
	<p class="paratype40">258<b>.</b> </p>
	<p class="paratype21">“kalyāṇaṃ vata maṃ bhavaṃ, brāhmaṇa manusāsati. </p>
	<p class="paratype22">brāhmaṇa teva pucchāmi, ko nu tvamasi mārisā”ti.</p>
	<p class="paratype03">tattha <b>brāhmaṇa manusāsatī</b>ti brāhmaṇa, kalyāṇaṃ vata maṃ bhavaṃ anusāsati.</p>
	<p class="paratype03">tato tāpaso āha — </p>
	<p class="paratype40">259<b>.</b> </p>
	<p class="paratype21">“nārado iti me nāmaṃ, kassapo iti maṃ vidū. </p>
	<p class="paratype22">bhoto sakāsamāgacchiṃ, sādhu sabbhi samāgamo. </p>
	<p class="paratype40">260<b>.</b> </p>
	<p class="paratype21">“tassa te sabbo ānando, vihāro upavattatu. </p>
	<p class="paratype22">yaṃ ūnaṃ taṃ paripūrehi, khantiyā upasamena ca. </p>
	<p class="paratype40">261<b>.</b> </p>
	<p class="paratype21">“pasāraya sannatañca, unnatañca pasāraya. </p>
	<p class="paratype22">kammaṃ vijjañca dhammañca, sakkatvāna paribbajā”ti.</p>
	<p class="paratype03">tattha <b>vidū</b>ti gottena maṃ “kassapo”ti jānanti. <b>sabbhī</b>ti paṇḍitehi saddhiṃ samāgamo nāma sādhu hotīti āgatomhi. <b>ānando</b>ti tassa tava imissā pabbajjāya ānando tuṭṭhi somanassameva hotu mā ukkaṇṭhi. <b>vihāro</b>ti catubbidho brahmavihāro. <b>upavattatū</b>ti nibbattatu. <b>yaṃ ūnaṃ ta</b>nti yaṃ te sīlena kasiṇaparikammena jhānena ca ūnaṃ, taṃ etehi sīlādīhi pūraya. <b>khantiyā upasamena cā</b>ti “ahaṃ rājapabbajito”ti mānaṃ akatvā adhivāsanakhantiyā ca kilesūpasamena ca samannāgato hohi. <b>pasārayā</b>ti mā ukkhipa mā patthara, pajahāti attho. <b>sannatañca unnatañcā</b>ti “ko nāmāhan”tiādinā nayena pavattaṃ omānañca “ahamasmi jātisampanno”tiādinā nayena pavattaṃ atimānañca. <b>kamma</b>nti dasakusalakammapathaṃ. <b>vijja</b>nti pañcābhiññā-aṭṭhasamāpattiñāṇaṃ. <b>dhamma</b>nti kasiṇaparikammasaṅkhātaṃ samaṇadhammaṃ. <b>sakkatvāna paribbajā</b>ti ete guṇe sakkatvā vattassu, ete vā guṇe sakkatvā daḷhaṃ samādāya paribbaja, pabbajjaṃ pālehi, mā ukkaṇṭhīti attho.</p>
	<p class="paratype03">evaṃ so mahāsattaṃ ovaditvā ākāsena sakaṭṭhānameva gato. tasmiṃ gate aparopi migājino nāma tāpaso tatheva samāpattito vuṭṭhāya olokento bodhisattaṃ disvā “mahājanaṃ nivattanatthāya tassa ovādaṃ dassāmī”ti tatthevāgantvā ākāse attānaṃ dassento āha — </p>
	<p class="paratype40">262<b>.</b> </p>
	<p class="paratype21">“bahū hatthī ca asse ca, nagare janapadāni ca. </p>
	<p class="paratype22">hitvā janaka pabbajito, kapāle ratimajjhagā. </p>
	<p class="paratype40">263<b>.</b> </p>
	<p class="paratype21">“kacci nu te jānapadā, mittāmaccā ca ñātakā. </p>
	<p class="paratype22">dubbhimakaṃsu janaka, kasmā tetaṃ aruccathā”ti.</p>
	<p class="paratype03">tattha <b>kapāle</b>ti mattikāpattaṃ sandhāyāha. idaṃ vuttaṃ hoti — mahārāja, tvaṃ evarūpaṃ issariyādhipaccaṃ chaḍḍetvā pabbajito imasmiṃ kapāle ratiṃ ajjhagā adhigatoti pabbajjākāraṇaṃ pucchanto evamāha. <b>dubbhi</b>nti kiṃ nu ete tava antare kiñci aparādhaṃ kariṃsu, kasmā tava evarūpaṃ issariyasukhaṃ pahāya etaṃ kapālameva aruccitthāti.</p>
	<p class="paratype03">tato mahāsatto āha — </p>
	<p class="paratype40">264<b>.</b> </p>
	<p class="paratype21">“na migājina jātucche, ahaṃ kañci kudācanaṃ. </p>
	<p class="paratype22">adhammena jine ñātiṃ, na cāpi ñātayo maman”ti.</p>
	<p class="paratype03">tattha <b>na migājinā</b>ti ambho migājina <b>jātucche</b> ekaṃseneva ahaṃ <b>kañci</b> ñātiṃ <b>kudācanaṃ</b> kismiñci kāle adhammena na jināmi. tepi ca ñātayo maṃ adhammena na jinanteva, iti na koci mayi dubbhiṃ nāma akāsīti attho.</p>
	<p class="paratype03">evamassa pañhaṃ paṭikkhipitvā idāni yena kāraṇena pabbajito, taṃ dassento āha — </p>
	<p class="paratype40">265<b>.</b> </p>
	<p class="paratype21">“disvāna lokavattantaṃ, khajjantaṃ kaddamīkataṃ. </p>
	<p class="paratype27">haññare bajjhare cettha, yattha sanno puthujjano. </p>
	<p class="paratype22">etāhaṃ upamaṃ katvā, bhikkhakosmi migājinā”ti.</p>
	<p class="paratype03">tattha <b>disvāna lokavattanta</b>nti vaṭṭānugatassa bālalokassa vattaṃ tantiṃ paveṇiṃ ahamaddasaṃ, taṃ disvā pabbajitomhīti dīpeti. <b>khajjantaṃ kaddamīkata</b>nti kilesehi khajjantaṃ teheva ca kaddamīkataṃ lokaṃ disvā. <b>yattha sanno puthujjano</b>ti yamhi kilesavatthumhi sanno laggo puthujjano, tattha laggā bahū sattā haññanti ceva andubandhanādīhi ca bajjhanti. <b>etāha</b>nti ahampi sace ettha bajjhissāmi, ime sattā viya haññissāmi ceva bajjhissāmi cāti evaṃ etadeva kāraṇaṃ attano upamaṃ katvā kaddamīkataṃ lokaṃ disvā bhikkhako jātoti attho. <b>migājinā</b>ti taṃ nāmena ālapati. kathaṃ pana tena tassa nāmaṃ ñātanti? paṭisanthārakāle paṭhamameva pucchitattā.</p>
	<p class="paratype03">tāpaso taṃ kāraṇaṃ vitthārato sotukāmo hutvā gāthamāha — </p>
	<p class="paratype40">266<b>.</b> </p>
	<p class="paratype21">“ko nu te bhagavā satthā, kassetaṃ vacanaṃ suci. </p>
	<p class="paratype27">na hi kappaṃ vā vijjaṃ vā, paccakkhāya rathesabha. </p>
	<p class="paratype22">samaṇaṃ āhu vattantaṃ, yathā dukkhassatikkamo”ti.</p>
	<p class="paratype03">tattha <b>kasseta</b>nti etaṃ tayā vuttaṃ sucivacanaṃ kassa vacanaṃ nāma. <b>kappa</b>nti kappetvā kappetvā pavattitānaṃ abhiññāsamāpattīnaṃ lābhiṃ kammavādiṃ tāpasaṃ. <b>vijja</b>nti āsavakkhayañāṇavijjāya samannāgataṃ paccekabuddhaṃ. idaṃ vuttaṃ hoti — rathesabha mahārāja, na hi kappasamaṇaṃ vā vijjāsamaṇaṃ vā paccakkhāya tassovādaṃ vinā evaṃ paṭipajjituṃ sakkā. yathā dukkhassa atikkamo hoti, evaṃ vattantaṃ samaṇaṃ āhu. tesaṃ pana vacanaṃ sutvā sakkā evaṃ paṭipajjituṃ, tasmā vadehi, ko nu te bhagavā satthāti.</p>
	<p class="paratype03">mahāsatto āha — </p>
	<p class="paratype40">267<b>.</b> </p>
	<p class="paratype21">“na migājina jātucche, ahaṃ kañci kudācanaṃ. </p>
	<p class="paratype22">samaṇaṃ brāhmaṇaṃ vāpi, sakkatvā anupāvisin”ti.</p>
	<p class="paratype03">tattha <b>sakkatvā</b>ti pabbajjāya guṇapucchanatthāya pūjetvā. <b>anupāvisi</b>nti na kañci anupaviṭṭhapubbosmi, na mayā añño koci samaṇo pucchitapubboti vadati. iminā hi paccekabuddhānaṃ santike dhammaṃ suṇantenapi na kadāci odissakavasena pabbajjāya guṇo pucchitapubbo, tasmā evamāha.</p>
	<p class="paratype03">evañca pana vatvā yena kāraṇena pabbajito, taṃ ādito paṭṭhāya dīpento āha — </p>
	<p class="paratype40">268<b>.</b> </p>
	<p class="paratype21">“mahatā cānubhāvena, gacchanto siriyā jalaṃ. </p>
	<p class="paratype22">gīyamānesu gītesu, vajjamānesu vaggusu. </p>
	<p class="paratype40">269<b>.</b> </p>
	<p class="paratype21">“tūriyatāḷasaṅghuṭṭhe, sammatālasamāhite. </p>
	<p class="paratype27">sa migājina maddakkhiṃ, phaliṃ ambaṃ tirocchadaṃ. </p>
	<p class="paratype22">haññamānaṃ manussehi, phalakāmehi jantubhi. </p>
	<p class="paratype40">270<b>.</b> </p>
	<p class="paratype21">“so khohaṃ taṃ siriṃ hitvā, orohitvā migājina. </p>
	<p class="paratype22">mūlaṃ ambassupāgacchiṃ, phalino nipphalassa ca. </p>
	<p class="paratype40">271<b>.</b> </p>
	<p class="paratype21">“phaliṃ ambaṃ hataṃ disvā, viddhastaṃ vinaḷīkataṃ. </p>
	<p class="paratype22">athekaṃ itaraṃ ambaṃ, nīlobhāsaṃ manoramaṃ. </p>
	<p class="paratype40">272<b>.</b> </p>
	<p class="paratype21">“evameva nūnamhepi, issare bahukaṇṭake. </p>
	<p class="paratype22">amittā no vadhissanti, yathā ambo phalī hato. </p>
	<p class="paratype40">273<b>.</b> </p>
	<p class="paratype21">“ajinamhi haññate dīpi, nāgo dantehi haññate. </p>
	<p class="paratype27">dhanamhi dhanino hanti, aniketamasanthavaṃ. </p>
	<p class="paratype22">phalī ambo aphalo ca, te satthāro ubho mamā”ti.</p>
	<p class="paratype03">tattha <b>vaggusū</b>ti madhurassaresu tūriyesu vajjamānesu. <b>tūriyatāḷasaṅghuṭṭhe</b>ti tūriyānaṃ tāḷitehi saṅghuṭṭhe uyyāne. <b>sammatālasamāhite</b>ti sammehi ca tālehi ca samannāgate. <b>sa migājinā</b>ti migājina, so ahaṃ adakkhiṃ. <b>phaliṃ amba</b>nti phalitaṃ ambarukkhanti attho. <b>tirocchada</b>nti tiropākāraṃ uyyānassa antoṭhitaṃ bahipākāraṃ nissāya jātaṃ ambarukkhaṃ. <b>haññamāna</b>nti pothiyamānaṃ. <b>orohitvā</b>ti hatthikkhandhā otaritvā. <b>vinaḷīkata</b>nti nipattanaḷaṃ kataṃ.</p>
	<p class="paratype03"><b>evamevā</b>ti evaṃ eva. <b>phalī</b>ti phalasampanno. <b>ajinamhī</b>ti cammatthāya cammakāraṇā. <b>dantehī</b>ti attano dantehi, <b>haññate</b> dantanimittaṃ haññateti attho. <b>hantī</b>ti haññati. <b>aniketamasanthava</b>nti yo pana niketaṃ pahāya pabbajitattā aniketo nāma sattasaṅkhāravatthukassa taṇhāsanthavassa abhāvā asanthavo nāma, taṃ aniketaṃ asanthavaṃ ko hanissatīti adhippāyo. <b>te satthāro</b>ti te dve rukkhā mama satthāro ahesunti vadati.</p>
	<p class="paratype03">taṃ sutvā migājino “appamatto hohī”ti rañño ovādaṃ datvā sakaṭṭhānameva gato. tasmiṃ gate sīvalidevī rañño pādamūle patitvā āha — </p>
	<p class="paratype40">274<b>.</b> </p>
	<p class="paratype21">“sabbo jano pabyathito, rājā pabbajito iti. </p>
	<p class="paratype22">hatthārohā anīkaṭṭhā, rathikā pattikārakā. </p>
	<p class="paratype40">275<b>.</b> </p>
	<p class="paratype21">“assāsayitvā janataṃ, ṭhapayitvā paṭicchadaṃ. </p>
	<p class="paratype22">puttaṃ rajje ṭhapetvāna, atha pacchā pabbajissasī”ti.</p>
	<p class="paratype03">tattha <b>pabyathito</b>ti bhīto utrasto. <b>paṭicchada</b>nti amhe ḍayhamānepi viluppamānepi rājā na oloketīti pabyathitassa mahājanassa āvaraṇaṃ rakkhaṃ ṭhapetvā puttaṃ dīghāvukumāraṃ rajje ṭhapetvā abhisiñcitvā pacchā pabbajissasīti attho.</p>
	<p class="paratype03">tato bodhisatto āha — </p>
	<p class="paratype40">276<b>.</b> </p>
	<p class="paratype21">“cattā mayā jānapadā, mittāmaccā ca ñātakā. </p>
	<p class="paratype27">santi puttā videhānaṃ, dīghāvu raṭṭhavaḍḍhano. </p>
	<p class="paratype22">te rajjaṃ kārayissanti, mithilāyaṃ pajāpatī”ti.</p>
	<p class="paratype03">tattha <b>santi puttā</b>ti sīvali samaṇānaṃ puttā nāma natthi, videharaṭṭhavāsīnaṃ pana puttā dīghāvu atthi, te rajjaṃ kārayissanti. <b>pajāpatī</b>ti deviṃ ālapati.</p>
	<p class="paratype03">devī āha “deva, tumhesu tāva pabbajitesu ahaṃ kiṃ karomī”ti. atha naṃ so “bhadde, ahaṃ taṃ anusikkhāmi, vacanaṃ me karohī”ti vatvā gāthamāha — </p>
	<p class="paratype40">277<b>.</b> </p>
	<p class="paratype21">“ehi taṃ anusikkhāmi, yaṃ vākyaṃ mama ruccati. </p>
	<p class="paratype27">rajjaṃ tuvaṃ kārayasi, pāpaṃ duccaritaṃ bahuṃ. </p>
	<p class="paratype22">kāyena vācā manasā, yena gacchasi duggatiṃ. </p>
	<p class="paratype40">278<b>.</b> </p>
	<p class="paratype21">“paradinnakena paraniṭṭhitena, piṇḍena yāpehi sa dhīradhammo”ti.</p>
	<p class="paratype03">tattha <b>tuva</b>nti tvaṃ puttassa chattaṃ ussāpetvā “mama puttassa rajjan”ti rajjaṃ anusāsamānā bahuṃ pāpaṃ karissasi. <b>gacchasī</b>ti yena kāyādīhi katena bahupāpena duggatiṃ gamissasi. <b>sa dhīradhammo</b>ti piṇḍiyālopena yāpetabbaṃ, esa paṇḍitānaṃ dhammoti.</p>
	<p class="paratype03">evaṃ mahāsatto tassā ovādaṃ adāsi. tesaṃ aññamaññaṃ sallapantānaṃ gacchantānaññeva sūriyo atthaṅgato. devī patirūpe ṭhāne khandhāvāraṃ nivāsāpesi. mahāsattopi ekaṃ rukkhamūlaṃ upagato. so tattha rattiṃ vasitvā punadivase sarīrapaṭijagganaṃ katvā maggaṃ paṭipajji. devīpi “senā pacchatova āgacchatū”ti vatvā tassa pacchatova ahosi. te bhikkhācāravelāyaṃ thūṇaṃ nāma nagaraṃ pāpuṇiṃsu. tasmiṃ khaṇe antonagare eko puriso sūṇato mahantaṃ maṃsakhaṇḍaṃ kiṇitvā sūlena aṅgāresu pacāpetvā nibbāpanatthāya phalakakoṭiyaṃ ṭhapetvā aṭṭhāsi. tassa aññavihitassa eko sunakho taṃ ādāya palāyi. so ñatvā taṃ anubandhanto yāva bahidakkhiṇadvāraṃ gantvā nibbindo nivatti. rājā ca devī ca sunakhassa purato gacchantā dvidhā ahesuṃ . so bhayena maṃsakhaṇḍaṃ chaḍḍetvā palāyi.</p>
	<p class="paratype03">mahāsatto taṃ disvā cintesi “ayaṃ sunakho chaḍḍetvā anapekkho palāto, aññopissa sāmiko na paññāyati, evarūpo anavajjo paṃsukūlapiṇḍapāto nāma natthi, paribhuñjissāmi nan”ti. so mattikāpattaṃ nīharitvā taṃ maṃsakhaṇḍaṃ ādāya puñchitvā patte pakkhipitvā udakaphāsukaṭṭhānaṃ gantvā paribhuñjituṃ ārabhi. tato devī “sace esa rajjenatthiko bhaveyya, evarūpaṃ jegucchaṃ paṃsumakkhitaṃ sunakhucchiṭṭhakaṃ na khādeyya. sace khādeyya, idānesa amhākaṃ sāmiko na bhavissatī”ti cintetvā “mahārāja, evarūpaṃ jegucchaṃ khādasī”ti āha. “devi, tvaṃ andhabālatāya imassa piṇḍapātassa visesaṃ na jānāsī”ti vatvā tasseva patitaṭṭhānaṃ paccavekkhitvā amataṃ viya paribhuñjitvā mukhaṃ vikkhāletvā hatthe dhovati. tasmiṃ khaṇe devī nindamānā āha — </p>
	<p class="paratype40">279<b>.</b> </p>
	<p class="paratype21">“yopi catutthe bhattakāle na bhuñje, ajuṭṭhamārīva khudāya miyye. </p>
	<p class="paratype27">na tveva piṇḍaṃ luḷitaṃ anariyaṃ, kulaputtarūpo sappuriso na seve. </p>
	<p class="paratype22">tayidaṃ na sādhu tayidaṃ na suṭṭhu, sunakhucchiṭṭhakaṃ janaka bhuñjase tuvan”ti.</p>
	<p class="paratype03">tattha <b>ajuṭṭhamārīvā</b>ti anāthamaraṇameva. <b>luḷita</b>nti paṃsumakkhitaṃ. <b>anariya</b>nti asundaraṃ. <b>na seve</b>ti <b>na</b>-kāro paripucchanatthe nipāto. idaṃ vuttaṃ hoti — sace catutthepi bhattakāle na bhuñjeyya, khudāya mareyya, nanu evaṃ santepi kulaputtarūpo sappuriso evarūpaṃ piṇḍaṃ na tveva seveyyāti. <b>tayida</b>nti taṃ idaṃ.</p>
	<p class="paratype03">mahāsatto āha — </p>
	<p class="paratype40">280<b>.</b> </p>
	<p class="paratype21">“na cāpi me sīvali so abhakkho, yaṃ hoti cattaṃ gihino sunassa vā. </p>
	<p class="paratype22">ye keci bhogā idha dhammaladdhā, sabbo so bhakkho anavayoti vutto”ti.</p>
	<p class="paratype03">tattha <b>abhakkho</b>ti so piṇḍapāto mama abhakkho nāma na hoti. <b>yaṃ hotī</b>ti yaṃ gihino vā sunassa vā cattaṃ hoti, taṃ paṃsukūlaṃ nāma asāmikattā anavajjameva hoti. <b>ye kecī</b>ti tasmā aññepi ye keci dhammena laddhā bhogā, sabbo so bhakkho. <b>anavayo</b>ti anuavayo, anupunappunaṃ olokiyamānopi avayo paripuṇṇaguṇo anavajjo, adhammaladdhaṃ pana sahassagghanakampi jigucchanīyamevāti.</p>
	<p class="paratype03">evaṃ te aññamaññaṃ kathentāva thūṇanagaradvāraṃ sampāpuṇiṃsu. tatra dārikāsu kīḷantīsu ekā kumārikā khuddakakullakena vālukaṃ papphoṭeti. tassā ekasmiṃ hatthe ekaṃ valayaṃ, ekasmiṃ dve valayāni. tāni aññamaññaṃ saṅghaṭṭenti, itaraṃ nissaddaṃ. rājā taṃ kāraṇaṃ ñatvā “sīvalidevī mama pacchato carati, itthī ca nāma pabbajitassa malaṃ, ‘ayaṃ pabbajitvāpi bhariyaṃ jahituṃ na sakkotī’ti garahissanti maṃ. sacāyaṃ kumārikā paṇḍitā bhavissati, sīvalideviyā nivattanakāraṇaṃ kathessati, imissā kathaṃ sutvā sīvalideviṃ uyyojessāmī”ti cintetvā āha — </p>
	<p class="paratype40">281<b>.</b> </p>
	<p class="paratype21">“kumārike upaseniye, niccaṃ niggaḷamaṇḍite. </p>
	<p class="paratype22">kasmā te eko bhujo janati, eko te na janatī bhujo”ti.</p>
	<p class="paratype03">tattha <b>upaseniye</b>ti mātaraṃ upagantvā senike. <b>niggaḷamaṇḍite</b>ti agalitamaṇḍanena maṇḍanasīliketi vadati. <b>janatī</b>ti saddaṃ karoti.</p>
	<p class="paratype03">kumārikā āha — </p>
	<p class="paratype40">282<b>.</b> </p>
	<p class="paratype21">“imasmiṃ me samaṇa hatthe, paṭimukkā dunīvarā. </p>
	<p class="paratype22">saṅghātā jāyate saddo, dutiyasseva sā gati. </p>
	<p class="paratype40">283<b>.</b> </p>
	<p class="paratype21">“imasmiṃ me samaṇa hatthe, paṭimukko ekanīvaro. </p>
	<p class="paratype22">so adutiyo na janati, munibhūtova tiṭṭhati. </p>
	<p class="paratype40">284<b>.</b> </p>
	<p class="paratype21">“vivādappatto dutiyo, keneko vivadissati. </p>
	<p class="paratype22">tassa te saggakāmassa, ekattamuparocatan”ti.</p>
	<p class="paratype03">tattha <b>dunīvarā</b>ti dve valayāni. <b>saṅghātā</b>ti saṃhananato saṅghaṭṭanatoti attho. <b>gatī</b>ti nibbatti. dutiyasseva hi evarūpā nibbatti hotīti attho. <b>so</b>ti so nīvaro. <b>munibhūtovā</b>ti pahīnasabbakileso ariyapuggalo viya tiṭṭhati. <b>vivādappatto</b>ti samaṇa dutiyako nāma vivādamāpanno hoti, kalahaṃ karoti, nānāgāhaṃ gaṇhāti. <b>keneko</b>ti ekako pana kena saddhiṃ vivadissati. <b>ekattamuparocata</b>nti ekībhāvo te ruccatu. samaṇā nāma bhaginimpi ādāya na caranti, kiṃ pana tvaṃ evarūpaṃ uttamarūpadharaṃ bhariyaṃ ādāya vicarasi, ayaṃ te antarāyaṃ karissati, imaṃ nīharitvā ekakova samaṇakammaṃ karohīti naṃ ovadati.</p>
	<p class="paratype03">so tassā kumārikāya vacanaṃ sutvā paccayaṃ labhitvā deviyā saddhiṃ kathento āha — </p>
	<p class="paratype40">285<b>.</b> </p>
	<p class="paratype21">“suṇāsi sīvali kathā, kumāriyā paveditā. </p>
	<p class="paratype22">pesiyā maṃ garahittho, dutiyasseva sā gati. </p>
	<p class="paratype40">286<b>.</b> </p>
	<p class="paratype21">“ayaṃ dvedhāpatho bhadde, anuciṇṇo pathāvihi. </p>
	<p class="paratype22">tesaṃ tvaṃ ekaṃ gaṇhāhi, ahamekaṃ punāparaṃ. </p>
	<p class="paratype40">287<b>.</b> </p>
	<p class="paratype21">“māvaca maṃ tvaṃ ‘pati me’ti, nāhaṃ ‘bhariyā’ti vā punā”ti.</p>
	<p class="paratype03">tattha <b>kumāriyā paveditā</b>ti kumārikāya kathitā. <b>pesiyā</b>ti sacāhaṃ rajjaṃ kāreyyaṃ, esā me pesiyā vacanakārikā bhaveyya, oloketumpi maṃ na visaheyya. idāni pana attano pesiyaṃ viya ca maññati, “dutiyasseva sā gatī”ti maṃ ovadati. <b>anuciṇṇo</b>ti anusañcarito. <b>pathāvihī</b>ti pathikehi. <b>eka</b>nti tava ruccanakaṃ ekaṃ maggaṃ gaṇha, ahaṃ pana tayā gahitāvasesaṃ aparaṃ gaṇhissāmi. <b>māvaca maṃ tva</b>nti sīvali ito paṭṭhāya puna maṃ “pati me”ti mā avaca, ahaṃ vā tvaṃ “bhariyā me”ti nāvacaṃ.</p>
	<p class="paratype03">sā tassa vacanaṃ sutvā “deva, tumhe uttamā, dakkhiṇamaggaṃ gaṇhatha, ahaṃ vāmamaggaṃ gaṇhissāmī”ti vatvā thokaṃ gantvā sokaṃ sandhāretuṃ asakkontī punāgantvā raññā saddhiṃ kathentī ekatova nagaraṃ pāvisi. tamatthaṃ pakāsento satthā upaḍḍhagāthamāha — </p>
	<p class="paratype22">“imameva kathayantā, thūṇaṃ nagarupāgamun”ti. </p>
	<p class="paratype01">tattha <b>nagarupāgamu</b>nti nagaraṃ paviṭṭhā.</p>
	<p class="paratype03">pavisitvā ca pana mahāsatto piṇḍatthāya caranto usukārassa gehadvāraṃ patto. sīvalidevīpi ekamantaṃ aṭṭhāsi. tasmiṃ samaye usukāro aṅgārakapalle usuṃ tāpetvā kañjiyena temetvā ekaṃ akkhiṃ nimīletvā ekena akkhinā olokento ujuṃ karoti. taṃ disvā mahāsatto cintesi “sacāyaṃ paṇḍito bhavissati, mayhaṃ ekaṃ kāraṇaṃ kathessati, pucchissāmi nan”ti. so upasaṅkamitvā pucchati. tamatthaṃ pakāsento satthā āha — </p>
	<p class="paratype40">288<b>.</b> </p>
	<p class="paratype21">“koṭṭhake usukārassa, bhattakāle upaṭṭhite. </p>
	<p class="paratype27">tatrā ca so usukāro, ekaṃ daṇḍaṃ ujuṃ kataṃ. </p>
	<p class="paratype22">ekañca cakkhuṃ niggayha, jimhamekena pekkhatī”ti.</p>
	<p class="paratype03">tattha <b>koṭṭhake</b>ti bhikkhave, so rājā attano bhattakāle upaṭṭhite usukārassa koṭṭhake aṭṭhāsi. <b>tatrā cā</b>ti tasmiñca koṭṭhake. <b>niggayhā</b>ti nimīletvā. <b>jimhamekenā</b>ti ekena akkhinā vaṅkaṃ saraṃ pekkhati.</p>
	<p class="paratype03">atha naṃ mahāsatto āha — </p>
	<p class="paratype40">289<b>.</b> </p>
	<p class="paratype21">“evaṃ no sādhu passasi, usukāra suṇohi me. </p>
	<p class="paratype22">yadekaṃ cakkhuṃ niggayha, jimhamekena pekkhasī”ti.</p>
	<p class="paratype03">tassattho — samma usukāra, evaṃ nu tvaṃ sādhu passasi, yaṃ ekaṃ cakkhuṃ nimīletvā ekena cakkhunā vaṅkaṃ saraṃ pekkhasīti.</p>
	<p class="paratype03">athassa so kathento āha — </p>
	<p class="paratype40">290<b>.</b> </p>
	<p class="paratype21">“dvīhi samaṇa cakkhūhi, visālaṃ viya khāyati. </p>
	<p class="paratype22">asampatvā paramaṃ liṅgaṃ, nujubhāvāya kappati. </p>
	<p class="paratype40">291<b>.</b> </p>
	<p class="paratype21">“ekañca cakkhuṃ niggayha, jimhamekena pekkhato. </p>
	<p class="paratype22">sampatvā paramaṃ liṅgaṃ, ujubhāvāya kappati. </p>
	<p class="paratype40">292<b>.</b> </p>
	<p class="paratype21">“vivādappatto dutiyo, keneko vivadissati. </p>
	<p class="paratype22">tassa te saggakāmassa, ekattamuparocatan”ti.</p>
	<p class="paratype03">tattha <b>visālaṃ viyā</b>ti vitthiṇṇaṃ viya hutvā khāyati. <b>asampatvā paramaṃ liṅga</b>nti parato vaṅkaṭṭhānaṃ appatvā. <b>nujubhāvāyā</b>ti na ujubhāvāya. idaṃ vuttaṃ hoti — visāle khāyamāne parato ujuṭṭhānaṃ vā vaṅkaṭṭhānaṃ vā na pāpuṇeyya, tasmiṃ asampatte adissamāne ujubhāvāya kiccaṃ na kappati na sampajjatīti. <b>sampatvā</b>ti cakkhunā patvā, disvāti attho. <b>vivādappatto</b>ti yathā dutiye akkhimhi ummīlite liṅgaṃ na paññāyati, vaṅkaṭṭhānampi ujukaṃ paññāyati, ujuṭṭhānampi vaṅkaṃ paññāyatīti vivādo hoti, evaṃ samaṇassapi dutiyo nāma vivādamāpanno hoti, kalahaṃ karoti, nānāgāhaṃ gaṇhāti. <b>keneko</b>ti eko pana kena saddhiṃ vivadissati. <b>ekattamuparocata</b>nti ekībhāvo te ruccatu. samaṇā nāma bhaginimpi ādāya na caranti, kiṃ pana tvaṃ evarūpaṃ uttamarūpadharaṃ bhariyaṃ ādāya vicarasi. ayaṃ te antarāyaṃ karissati, imaṃ nīharitvā ekakova samaṇadhammaṃ karohīti so taṃ ovadati.</p>
	<p class="paratype03">evamassa so ovādaṃ datvā tuṇhī ahosi. mahāsattopi piṇḍāya caritvā missakabhattaṃ saṃkaḍḍhitvā nagarā nikkhamitvā udakaphāsukaṭṭhāne nisīditvā katabhattakicco mukhaṃ vikkhāletvā pattaṃ thavikāya osāretvā sīvalideviṃ āmantetvā āha — </p>
	<p class="paratype40">293<b>.</b> </p>
	<p class="paratype21">“suṇāsi sīvali kathā, usukārena veditā. </p>
	<p class="paratype22">pesiyā maṃ garahittho, dutiyasseva sā gati. </p>
	<p class="paratype40">294<b>.</b> </p>
	<p class="paratype21">“ayaṃ dvedhāpatho bhadde, anuciṇṇo pathāvihi. </p>
	<p class="paratype22">tesaṃ tvaṃ ekaṃ gaṇhāhi, ahamekaṃ punāparaṃ. </p>
	<p class="paratype40">295<b>.</b> </p>
	<p class="paratype21">“māvaca maṃ tvaṃ ‘pati me’ti, nāhaṃ ‘bhariyā’ti vā punā”ti.</p>
	<p class="paratype03">tattha <b>suṇāsī</b>ti suṇa, tvaṃ kathā. <b>“pesiyā ma”</b>nti idaṃ pana kumārikāya ovādameva sandhāyāha.</p>
	<p class="paratype03">sā kira “māvaca maṃ tvaṃ ‘pati me’ti” vuttāpi mahāsattaṃ anubandhiyeva. rājā naṃ nivattetuṃ na sakkoti. mahājanopi anubandhi. tato pana aṭavī avidūre hoti. mahāsatto nīlavanarājiṃ disvā taṃ nivattetukāmo hutvā gacchantoyeva maggasamīpe muñjatiṇaṃ addasa. so tato īsikaṃ luñcitvā “passasi sīvali, ayaṃ idha puna ghaṭetuṃ na sakkā, evameva puna mayhaṃ tayā saddhiṃ saṃvāso nāma ghaṭetuṃ na sakkā”ti vatvā imaṃ upaḍḍhagāthamāha — </p>
	<p class="paratype22">“muñjāvesikā pavāḷhā, ekā vihara sīvalī”ti.</p>
	<p class="paratype03">tattha <b>ekā viharā</b>ti ahaṃ ekībhāvena viharissāmi, tvampi ekā viharāhīti tassā ovādamadāsi.</p>
	<p class="paratype03">taṃ sutvā sīvalidevī “itodāni paṭṭhāya natthi mayhaṃ mahājanakanarindena saddhiṃ saṃvāso”ti sokaṃ sandhāretuṃ asakkontī ubhohi hatthehi uraṃ paharitvā mahāmagge pati. mahāsatto tassā visaññibhāvaṃ ñatvā padaṃ vikopetvā araññaṃ pāvisi. amaccā āgantvā tassā sarīraṃ udakena siñcitvā hatthapāde parimajjitvā saññaṃ labhāpesuṃ. sā “tātā, kuhiṃ rājā”ti pucchi. “nanu tumheva jānāthā”ti? “upadhāretha tātā”ti. te ito cito dhāvitvā vicinantāpi mahāsattaṃ na passiṃsu. devī mahāparidevaṃ paridevitvā rañño ṭhitaṭṭhāne cetiyaṃ kāretvā gandhamālādīhi pūjetvā nivatti. mahāsattopi himavantaṃ pavisitvā sattāhabbhantareyeva pañca abhiññā ca, aṭṭha samāpattiyo ca nibbattetvā puna manussapathaṃ nāgami. devīpi usukārena saddhiṃ kathitaṭṭhāne, kumārikāya saddhiṃ kathitaṭṭhāne, maṃsaparibhogaṭṭhāne, migājinena saddhiṃ kathitaṭṭhāne, nāradena saddhiṃ kathitaṭṭhāne cāti sabbaṭṭhānesu cetiyāni kāretvā gandhamālādīhi pūjetvā senaṅgaparivutā mithilaṃ patvā ambavanuyyāne puttassa abhisekaṃ kāretvā taṃ senaṅgaparivutaṃ nagaraṃ pesetvā sayaṃ isipabbajjaṃ pabbajitvā tattheva uyyāne vasantī kasiṇaparikammaṃ katvā jhānaṃ nibbattetvā brahmalokaparāyaṇā ahosi. mahāsattopi aparihīnajjhāno hutvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi tathāgato mahābhinikkhamanaṃ nikkhantoyevā”ti vatvā jātakaṃ samodhānesi — “tadā samuddarakkhikā devadhītā uppalavaṇṇā ahosi, nārado sāriputto, migājino moggallāno, kumārikā khemā bhikkhunī, usukāro ānando, sīvalidevī rāhulamātā, dīghāvukumāro rāhulo, mātāpitaro mahārājakulāni, mahājanakanarindo pana ahameva sammāsambuddho ahosin”ti. </p>
	<p class="paratype06">mahājanakajātakavaṇṇanā dutiyā. </p> 
</body>
</html>