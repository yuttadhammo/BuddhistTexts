<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [195] 5. pabbatūpattharajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>5. ruhakavaggo</h4>
	<h5>[195] 5. pabbatūpattharajātakavaṇṇanā</h5>
	<p class="paratype03"><b>pabbatūpatthare ramme</b>ti idaṃ satthā jetavane viharanto kosalarājānaṃ ārabbha kathesi. kosalarañño kira eko amacco antepure padussi. rājāpi parivīmaṃsamāno taṃ tathato ñatvā “satthu ārocessāmī”ti jetavanaṃ gantvā satthāraṃ vanditvā “bhante, amhākaṃ antepure eko amacco padussi, tassa kiṃ kātuṃ vaṭṭatī”ti pucchi. atha naṃ satthā “upakārako te, mahārāja, so ca amacco sā ca itthī piyā”ti pucchitvā “āma, bhante, ativiya upakārako sakalaṃ rājakulaṃ sandhāreti, sāpi me itthī piyā”ti vutte “mahārāja, ‘attano upakārakesu sevakesu piyāsu ca itthīsu dubbhituṃ na sakkā’ti pubbepi rājāno paṇḍitānaṃ kathaṃ sutvā majjhattāva ahesun”ti vatvā tena yācito atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente bodhisatto amaccakule nibbattitvā vayappatto tassa atthadhammānusāsako ahosi. athassa rañño eko amacco antepure padussi. rājā naṃ tathato ñatvā “amaccopi me bahūpakāro, ayaṃ itthīpi me piyā, dvepi ime nāsetuṃ na sakkā, paṇḍitāmaccaṃ pañhaṃ pucchitvā sace sahitabbaṃ bhavissati, sahissāmi, no ce, na sahissāmī”ti bodhisattaṃ pakkosāpetvā āsanaṃ datvā “paṇḍita, pañhaṃ pucchissāmī”ti vatvā “pucchatha, mahārāja, vissajjessāmī”ti vutte pañhaṃ pucchanto paṭhamaṃ gāthamāha — </p>
	<p class="paratype40">89<b>.</b> </p>
	<p class="paratype21">“pabbatūpatthare ramme, jātā pokkharaṇī sivā. </p>
	<p class="paratype22">taṃ siṅgālo apāpāyi, jānaṃ sīhena rakkhitan”ti.</p>
	<p class="paratype03">tattha <b>pabbatūpatthare ramme</b>ti himavantapabbatapāde pattharitvā ṭhite aṅgaṇaṭṭhāneti attho. <b>jātā pokkharaṇī sivā</b>ti sivā sītalā madhurodakā pokkharaṇī nibbattā, apica kho pokkharasañchannā nadīpi pokkharaṇīyeva. <b>apāpāyī</b>ti <b>apa</b>-iti upasaggo, apāyīti attho. <b>jānaṃ sīhena rakkhita</b>nti sā pokkharaṇī sīhaparibhogā sīhena rakkhitā, sopi naṃ siṅgālo “sīhena rakkhitā ayan”ti jānantova apāyi. taṃ kiṃ maññati, bālo siṅgālo sīhassa abhāyitvā piveyya evarūpaṃ pokkharaṇinti ayametthādhippāyo.</p>
	<p class="paratype03">bodhisatto “addhā etassa antepure eko amacco paduṭṭho bhavissatī”ti ñatvā dutiyaṃ gāthamāha — </p>
	<p class="paratype40">90<b>.</b> </p>
	<p class="paratype21">“pivanti ce mahārāja, sāpadāni mahānadiṃ. </p>
	<p class="paratype22">na tena anadī hoti, khamassu yadi te piyā”ti.</p>
	<p class="paratype03">tattha <b>sāpadānī</b>ti na kevalaṃ siṅgālova, avasesāni sunakhapasadabiḷāramigādīni sabbasāpadāni taṃ pokkharasañchannattā “pokkharaṇī”ti laddhanāmaṃ nadiṃ pivanti ce. <b>na tena anadī hotī</b>ti nadiyañhi dvipadacatuppadāpi ahimacchāpi sabbe pipāsitā pānīyaṃ pivanti, na sā tena kāraṇena anadī nāma hoti, nāpi ucchiṭṭhanadī. kasmā? sabbesaṃ sādhāraṇattā. yathā nadī yena kenaci pītā na dussati, evaṃ itthīpi kilesavasena sāmikaṃ atikkamitvā aññena saddhiṃ saṃvāsaṃ gatā neva anitthī hoti. kasmā? sabbesaṃ sādhāraṇabhāvena. nāpi ucchiṭṭhitthī. kasmā? odakantikatāya suddhabhāvena. <b>khamassu yadi te piyā</b>ti yadi pana te sā itthī piyā, so ca amacco bahūpakāro, tesaṃ ubhinnampi khamassu majjhattabhāvena tiṭṭhāhīti.</p>
	<p class="paratype03">evaṃ mahāsatto rañño ovādaṃ adāsi. rājā tassa ovāde ṭhatvā “puna evarūpaṃ pāpakammaṃ mā karitthā”ti vatvā ubhinnampi khami. tato paṭṭhāya te oramiṃsu. rājāpi dānādīni puññāni katvā jīvitapariyosāne saggapuraṃ pūresi. kosalarājāpi imaṃ dhammadesanaṃ sutvā tesaṃ ubhinnampi khamitvā majjhatto ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, paṇḍitāmacco pana ahameva ahosin”ti. </p>
	<p class="paratype06">pabbatūpattharajātakavaṇṇanā pañcamā. </p> 
</body>
</html>