<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [99] 9. parosahassajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>10. littavaggo</h4>
	<h5>[99] 9. parosahassajātakavaṇṇanā</h5>
	<p class="paratype03"><b>parosahassampi</b> <b>samāgatāna</b>nti idaṃ satthā jetavane viharanto puthujjanapucchāpañcakaṃ ārabbha kathesi . vatthu <b>sarabhajātake</b> (jā. 1.13.134 ādayo) āvi bhavissati. ekasmiṃ pana samaye bhikkhū dhammasabhāyaṃ sannipatitvā “āvuso, dasabalena saṃkhittena kathitaṃ dhammasenāpati sāriputto vitthārena byākāsī”ti therassa guṇaṃ kathayamānā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, sāriputto idāneva mayā saṃkhittena bhāsitaṃ vitthārena byākaroti, pubbepi byākāsiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto udiccabrāhmaṇakule nibbattitvā takkasilāyaṃ sabbasippāni uggaṇhitvā kāme pahāya isipabbajjaṃ pabbajitvā pañcābhiññā aṭṭha samāpattiyo nibbattetvā himavante vihāsi. parivāropissa pañca tāpasasatāni ahesuṃ. athassa jeṭṭhantevāsiko vassārattasamaye upaḍḍhaṃ isigaṇaṃ ādāya loṇambilasevanatthāya manussapathaṃ agamāsi. tadā bodhisattassa kālakiriyāsamayo jāto. atha naṃ antevāsikā “ācariya, kataro vo guṇo laddho”ti adhigamaṃ pucchiṃsu. so “natthi kiñcī”ti vatvā ābhassarabrahmaloke nibbatti. bodhisattā hi arūpasamāpattilābhino hutvāpi abhabbaṭṭhānattā āruppe na nibbattanti. antevāsikā “ācariyassa adhigamo natthī”ti āḷāhane sakkāraṃ na kariṃsu.</p>
	<p class="paratype03">jeṭṭhantevāsiko āgantvā “kahaṃ ācariyo”ti pucchitvā “kālakato”ti sutvā “api ācariyaṃ adhigamaṃ pucchitthā”ti āha. “āma, pucchimhā”ti. “kiṃ kathesī”ti? “natthi kiñcīti tena vuttaṃ, athassa amhehi sakkāro na kato”ti āhaṃsu. jeṭṭhantevāsiko “tumhe ācariyassa vacanatthaṃ na jānātha, ākiñcaññāyatanasamāpattilābhī ācariyo”ti āha. te tasmiṃ punappunaṃ kathentepi na saddahiṃsu. bodhisatto taṃ kāraṇaṃ ñatvā “andhabālā mama jeṭṭhantevāsikassa vacanaṃ na saddahanti. imaṃ tesaṃ kāraṇaṃ pākaṭaṃ karissāmī”ti brahmalokā āgantvā assamapadamatthake mahantenānubhāvena ākāse ṭhatvā jeṭṭhantevāsikassa paññānubhāvaṃ vaṇṇento imaṃ gāthamāha — </p>
	<p class="paratype40">99<b>.</b> </p>
	<p class="paratype21">“parosahassampi samāgatānaṃ, kandeyyuṃ te vassasataṃ apaññā. </p>
	<p class="paratype22">ekova seyyo puriso sapañño, yo bhāsitassa vijānāti atthan”ti.</p>
	<p class="paratype03">tattha <b>parosahassampī</b>ti atirekasahassampi. <b>samāgatāna</b>nti sannipatitānaṃ bhāsitassa atthaṃ jānituṃ asakkontānaṃ bālānaṃ. <b>kandeyyuṃ te vassasataṃ apaññā</b>ti te evaṃ samāgatā apaññā ime bālatāpasā viya vassasatampi vassasahassampi rodeyyuṃ parideveyyuṃ, rodamānāpi pana atthaṃ vā kāraṇaṃ vā neva jāneyyunti dīpeti. <b>ekova seyyo puriso sapañño</b>ti evarūpānaṃ bālānaṃ parosahassatopi eko paṇḍitapurisova seyyo varataroti attho. kīdiso sapaññoti? <b>yo bhāsitassa vijānāti atthaṃ</b> ayaṃ jeṭṭhantevāsiko viyāti.</p>
	<p class="paratype03">evaṃ mahāsatto ākāse ṭhitova dhammaṃ desetvā tāpasagaṇaṃ bujjhāpetvā brahmalokameva gato. tepi tāpasā jīvitapariyosāne brahmalokaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā jeṭṭhantevāsiko sāriputto ahosi, mahābrahmā pana ahameva ahosin”ti. </p>
	<p class="paratype06">parosahassajātakavaṇṇanā navamā. </p> 
</body>
</html>