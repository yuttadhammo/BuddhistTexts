<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [95] 5. mahāsudassanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>10. littavaggo</h4>
	<h5>[95] 5. mahāsudassanajātakavaṇṇanā</h5>
	<p class="paratype03"><b>aniccā vata saṅkhārā</b>ti idaṃ satthā parinibbānamañce nipanno ānandattherassa “mā, bhante, bhagavā imasmiṃ khuddakanagarake”tyādivacanaṃ (dī. ni. 2.210) ārabbha kathesi. tathāgate hi jetavane viharante sāriputtatthero kattikapuṇṇamāyaṃ nāḷakagāmake jātovarake parinibbāyi, mahāmoggallāno kattikamāsasseva kāḷapakkhāmāvasiyaṃ. evaṃ parinibbute aggasāvakayuge “ahampi kusinārāyaṃ parinibbāyissāmī”ti anupubbena cārikaṃ caramāno tattha gantvā yamakasālānamantare uttarasīsake mañcake anuṭṭhānaseyyāya nipajji. atha naṃ āyasmā ānandatthero “mā, bhante, bhagavā imasmiṃ khuddakanagarake visame ujjaṅgalanagarake, sākhānagarake parinibbāyi, aññesaṃ campārājagahādīnaṃ mahānagarānaṃ aññatarasmiṃ bhagavā parinibbāyatū”ti yāci. satthā “mā, ānanda, imaṃ ‘khuddakanagarakaṃ, ujjaṅgalanagarakaṃ sākhānagarakan’ti vadehi, ahañhi pubbe sudassanacakkavattirājakāle imasmiṃ nagare vasiṃ, tadā idaṃ dvādasayojanikena ratanapākārena parikkhittaṃ mahānagaraṃ ahosī”ti vatvā therena yācito atītaṃ āharanto <b>mahāsudassanasuttaṃ</b> (dī. ni. 2.241 ādayo) kathesi.</p>
	<p class="paratype03">tadā pana mahāsudassanaṃ sudhammapāsādā otaritvā avidūre sattaratanamaye tālavane paññattasmiṃ kappiyamañcake dakkhiṇena passena anuṭṭhānaseyyāya nipannaṃ disvā “imāni te, deva, caturāsīti nagarasahassāni kusāvatirājadhānippamukhāni, ettha chandaṃ karohī”ti subhaddāya deviyā vutte mahāsudassano “mā devi evaṃ avaca, atha kho ‘ettha chandaṃ vinehi, mā apekkhaṃ akāsī’ti evaṃ maṃ ovadā”ti vatvā “kiṃkāraṇā, devā”ti pucchito “ajjāhaṃ kālakiriyaṃ karissāmī”ti. atha naṃ devī rodamānā akkhīni puñchitvā kicchena kasirena tathā vatvā rodi paridevi. sesāpi caturāsītisahassaitthiyo rodiṃsu parideviṃsu. amaccādīsupi ekopi adhivāsetuṃ nāsakkhi, sabbepi rodiṃsu. bodhisatto “alaṃ, bhaṇe, mā saddamakatthā”ti sabbe nivāretvā deviṃ āmantetvā “mā tvaṃ devi rodi, mā paridevi. tilaphalamattopi hi saṅkhāro nicco nāma natthi, sabbepi aniccā bhedanadhammā evā”ti vatvā deviṃ ovadanto imaṃ gāthamāha — </p>
	<p class="paratype40">95<b>.</b> </p>
	<p class="paratype21">“aniccā vata saṅkhārā, uppādavayadhammino. </p>
	<p class="paratype22">uppajjitvā nirujjhanti, tesaṃ vūpasamo sukho”ti.</p>
	<p class="paratype03">tattha <b>aniccā vata saṅkhārā</b>ti bhadde subhaddādevi, yattakā kehici paccayehi samāgantvā katā khandhāyatanādayo saṅkhārā, sabbe te aniccāyeva nāma. etesu hi rūpaṃ aniccaṃ ... pe ... viññāṇaṃ aniccaṃ. cakkhu aniccaṃ ... pe ... dhammā aniccā. yaṃkiñci saviññāṇakaṃ aviññāṇakaṃ ratanaṃ, sabbaṃ taṃ aniccameva. iti “aniccā vata saṅkhārā”ti gaṇha. kasmā? <b>uppādavayadhammino</b>ti, sabbe hete uppādadhammino ceva vayadhammino ca uppajjanabhijjanasabhāvāyeva, tasmā “aniccā”ti veditabbā. yasmā ca aniccā, tasmā <b>uppajjitvā nirujjhanti,</b> uppajjitvā ṭhitiṃ patvāpi nirujjhantiyeva. sabbeva hete nibbattamānā uppajjanti nāma, bhijjamānā nirujjhanti nāma. tesaṃ uppāde satiyeva ca ṭhiti nāma hoti, ṭhitiyā satiyeva bhaṅgo nāma hoti, na hi anuppannassa ṭhiti nāma, nāpi ṭhitaṃ abhijjanakaṃ nāma atthi. iti sabbepi saṅkhārā tīṇi lakkhaṇāni patvā tattha tattheva nirujjhanti, tasmā sabbepime aniccā khaṇikā ittarā adhuvā pabhaṅguno calitā samīritā anaddhaniyā payātā tāvakālikā nissārā, tāvakālikaṭṭhena māyāmarīcipheṇasadisā. tesu bhadde subhaddādevi, kasmā sukhasaññaṃ uppādesi, evaṃ pana gaṇha <b>tesaṃ vūpasamo sukho</b>ti, sabbavaṭṭavūpasamanato tesaṃ vūpasamo nāma nibbānaṃ, tadevekaṃ ekantato sukhaṃ, tato aññaṃ sukhaṃ nāma natthīti.</p>
	<p class="paratype03">evaṃ mahāsudassano amatamahānibbānena desanāya kūṭaṃ gahetvā avasesassapi mahājanassa “dānaṃ detha, sīlaṃ rakkhatha, uposathakammaṃ karothā”ti ovādaṃ datvā devalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā subhaddā devī rāhulamātā ahosi, pariṇāyakaratanaṃ rāhulo, sesaparisā buddhaparisā, mahāsudassano pana ahameva ahosin”ti. </p>
	<p class="paratype06">mahāsudassanajātakavaṇṇanā pañcamā. </p> 
</body>
</html>