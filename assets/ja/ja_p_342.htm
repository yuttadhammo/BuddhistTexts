<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [336] 6. brahāchattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>4. kokilavaggo</h4>
	<h5>[336] 6. brahāchattajātakavaṇṇanā</h5>
	<p class="paratype03"><b>tiṇaṃ tiṇanti lapasī</b>ti idaṃ satthā jetavane viharanto kuhakabhikkhuṃ ārabbha kathesi. paccuppannavatthu kathitameva.</p>
	<p class="paratype03">atīte pana bārāṇasiyaṃ brahmadatte rajjaṃ kārente bodhisatto tassa atthadhammānusāsako amacco ahosi. bārāṇasirājā mahatiyā senāya kosalarājānaṃ abbhuggantvā sāvatthiṃ patvā yuddhena nagaraṃ pavisitvā rājānaṃ gaṇhi. kosalarañño pana putto chatto nāma kumāro atthi. so aññātakavesena nikkhamitvā takkasilaṃ gantvā tayo vede ca aṭṭhārasa sippāni ca uggaṇhitvā takkasilato nikkhamma sabbasamayasippāni sikkhanto ekaṃ paccantagāmaṃ pāpuṇi. taṃ nissāya pañcasatatāpasā araññe paṇṇasālāsu vasanti. kumāro te upasaṅkamitvā “imesampi santike kiñci sikkhissāmī”ti pabbajitvā yaṃ te jānanti, taṃ sabbaṃ uggaṇhi. so aparabhāge gaṇasatthā jāto.</p>
	<p class="paratype03">athekadivasaṃ isigaṇaṃ āmantetvā “mārisā, kasmā majjhimadesaṃ na gacchathā”ti pucchi. “mārisa, majjhimadese manussā nāma paṇḍitā, te pañhaṃ pucchanti, anumodanaṃ kārāpenti, maṅgalaṃ bhaṇāpenti, asakkonte garahanti, mayaṃ tena bhayena na gacchāmā”ti. “mā tumhe bhāyatha, ahametaṃ sabbaṃ karissāmī”ti. “tena hi gacchāmā”ti sabbe attano attano khārivividhamādāya anupubbena bārāṇasiṃ pattā. bārāṇasirājāpi kosalarajjaṃ attano hatthagataṃ katvā tattha rājayutte ṭhapetvā sayaṃ tattha vijjamānaṃ dhanaṃ gahetvā bārāṇasiṃ gantvā uyyāne lohacāṭiyo pūrāpetvā nidahitvā tasmiṃ samaye bārāṇasiyameva vasati. atha te isayo rājuyyāne rattiṃ vasitvā punadivase nagaraṃ bhikkhāya pavisitvā rājadvāraṃ agamaṃsu. rājā tesaṃ iriyāpathessu pasīditvā pakkosāpetvā mahātale nisīdāpetvā yāgukhajjakaṃ datvā yāva bhattakālā taṃ taṃ pañhaṃ pucchi. chatto rañño cittaṃ ārādhento sabbapañhe vissajjetvā bhattakiccāvasāne vicitraṃ anumodanaṃ akāsi. rājā suṭṭhutaraṃ pasanno paṭiññaṃ gahetvā sabbepi te uyyāne vāsāpesi.</p>
	<p class="paratype03">chatto nidhiuddharaṇamantaṃ jānāti. so tattha vasanto “kahaṃ nu kho iminā mama pitu santakaṃ dhanaṃ nidahitan”ti mantaṃ parivattetvā olokento uyyāne nidahitabhāvaṃ ñatvā “idaṃ dhanaṃ gahetvā mama rajjaṃ gaṇhissāmī”ti cintetvā tāpase āmantetvā “mārisā, ahaṃ kosalarañño putto, bārāṇasiraññā amhākaṃ rajje gahite aññātakavesena nikkhamitvā ettakaṃ kālaṃ attano jīvitaṃ anurakkhiṃ, idāni kulasantakaṃ dhanaṃ laddhaṃ, ahaṃ etaṃ ādāya gantvā attano rajjaṃ gaṇhissāmi, tumhe kiṃ karissathā”ti āha. “mayampi tayāva saddhiṃ gamissāmā”ti . so “sādhū”ti mahante mahante cammapasibbake kāretvā rattibhāge bhūmiṃ khaṇitvā dhanacāṭiyo uddharitvā pasibbakesu dhanaṃ pakkhipitvā cāṭiyo tiṇassa pūrāpetvā pañca ca isisatāni aññe ca manusse dhanaṃ gāhāpetvā palāyitvā sāvatthiṃ gantvā sabbe rājayutte gāhāpetvā rajjaṃ gahetvā pākārāṭṭālakādipaṭisaṅkharaṇaṃ kārāpetvā puna sapattaraññā yuddhena aggahetabbaṃ katvā nagaraṃ ajjhāvasati. bārāṇasiraññopi “tāpasā uyyānato dhanaṃ gahetvā palātā”ti ārocayiṃsu. so uyyānaṃ gantvā cāṭiyo vivarāpetvā tiṇameva passi, tassa dhanaṃ nissāya mahanto soko uppajji. so nagaraṃ gantvā “tiṇaṃ tiṇan”ti vippalapanto carati, nāssa koci sokaṃ nibbāpetuṃ sakkoti.</p>
	<p class="paratype03">bodhisatto cintesi “rañño mahanto soko, vippalapanto carati, ṭhapetvā kho pana maṃ nāssa añño koci sokaṃ vinodetuṃ samattho, nissokaṃ naṃ karissāmī”ti. so ekadivasaṃ tena saddhiṃ sukhanisinno tassa vippalapanakāle paṭhamaṃ gāthamāha — </p>
	<p class="paratype40">141<b>.</b> </p>
	<p class="paratype21">“tiṇaṃ tiṇanti lapasi, ko nu te tiṇamāhari. </p>
	<p class="paratype22">kiṃ nu te tiṇakiccatthi, tiṇameva pabhāsasī”ti.</p>
	<p class="paratype03">tattha <b>kiṃ nu te tiṇakiccatthī</b>ti kiṃ nu tava tiṇena kiccaṃ kātabbaṃ atthi. <b>tiṇameva pabhāsasī</b>ti tvañhi kevalaṃ “tiṇaṃ tiṇan”ti tiṇameva pabhāsasi, “asukatiṇaṃ nāmā”ti na kathesi, tiṇanāmaṃ tāvassa kathehi “asukatiṇaṃ nāmā”ti, mayaṃ te āharissāma, atha pana te tiṇenattho natthi, nikkāraṇā mā vippalapīti.</p>
	<p class="paratype03">taṃ sutvā rājā dutiyaṃ gāthamāha — </p>
	<p class="paratype40">142<b>.</b> </p>
	<p class="paratype21">“idhāgamā brahmacārī, brahā chatto bahussuto. </p>
	<p class="paratype22">so me sabbaṃ samādāya, tiṇaṃ nikkhippa gacchatī”ti.</p>
	<p class="paratype03">tattha <b>brahā</b>ti dīgho. <b>chatto</b>ti tassa nāmaṃ. <b>sabbaṃ samādāyā</b>ti sabbaṃ dhanaṃ gahetvā. <b>tiṇaṃ nikkhippa gacchatī</b>ti cāṭīsu tiṇaṃ nikkhipitvā gatoti dassento evamāha.</p>
	<p class="paratype03">taṃ sutvā bodhisatto tatiyaṃ gāthamāha — </p>
	<p class="paratype40">143<b>.</b> </p>
	<p class="paratype21">“evetaṃ hoti kattabbaṃ, appena bahumicchatā. </p>
	<p class="paratype22">sabbaṃ sakassa ādānaṃ, anādānaṃ tiṇassa cā”ti.</p>
	<p class="paratype03">tassattho — appena tiṇena bahudhanaṃ icchatā evaṃ etaṃ kattabbaṃ hoti, yadidaṃ pitu santakattā sakassa dhanassa sabbaṃ ādānaṃ agayhūpagassa tiṇassa ca anādānaṃ. iti, mahārāja, so brahā chatto gahetabbayuttakaṃ attano pitu santakaṃ dhanaṃ gahetvā aggahetabbayuttakaṃ tiṇaṃ cāṭīsu pakkhipitvā gato, tattha kā paridevanāti.</p>
	<p class="paratype03">taṃ sutvā rājā catutthaṃ gāthamāha — </p>
	<p class="paratype40">144<b>.</b> </p>
	<p class="paratype21">“sīlavanto na kubbanti, bālo sīlāni kubbati. </p>
	<p class="paratype22">aniccasīlaṃ dussīlyaṃ, kiṃ paṇḍiccaṃ karissatī”ti.</p>
	<p class="paratype03">tattha <b>sīlavanto</b>ti ye sīlasampannā brahmacārayo, te evarūpaṃ na kubbanti. <b>bālo sīlāni kubbatī</b>ti bālo pana durācāro evarūpāni attano anācārasaṅkhātāni sīlāni karoti. <b>aniccasīla</b>nti addhuvena dīgharattaṃ appavattena sīlena samannāgataṃ. <b>dussīlya</b>nti dussīlaṃ. <b>kiṃ paṇḍiccaṃ karissatī</b>ti evarūpaṃ puggalaṃ bāhusaccaparibhāvitaṃ paṇḍiccaṃ kiṃ karissati kiṃ sampādessati, vipattimevassa karissatīti. taṃ garahanto vatvā so tāya bodhisattassa kathāya nissoko hutvā dhammena rajjaṃ kāresi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā brahāchatto kuhakabhikkhu ahosi, paṇḍitāmacco pana ahameva ahosin”ti. </p>
	<p class="paratype06">brahāchattajātakavaṇṇanā chaṭṭhā. </p> 
</body>
</html>