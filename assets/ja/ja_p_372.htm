<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [366] 6. gumbiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>2. vaṇṇārohavaggo</h4>
	<h5>[366] 6. gumbiyajātakavaṇṇanā</h5>
	<p class="paratype03"><b>madhuvaṇṇaṃ</b> <b>madhurasa</b>nti idaṃ satthā jetavane viharanto ukkaṇṭhitabhikkhuṃ ārabbha kathesi. tañhi satthā “saccaṃ kira tvaṃ bhikkhu ukkaṇṭhitosī”ti pucchitvā “saccaṃ, bhante”ti vutte “kiṃ disvā”ti vatvā “alaṅkatamātugāman”ti vutte “bhikkhu ime pañca kāmaguṇā nāma ekena gumbiyena yakkhena halāhalavisaṃ pakkhipitvā magge ṭhapitamadhusadisā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto satthavāhakule nibbattitvā vayappatto bārāṇasito pañcahi sakaṭasatehi bhaṇḍaṃ ādāya vohāratthāya gacchanto mahāvattaniaṭavidvāraṃ patvā satthake sannipātāpetvā “ambho, imasmiṃ magge visapaṇṇapupphaphalādīni atthi, tumhe kiñci akhāditapubbaṃ khādantā maṃ apucchitvā mā khādittha, amanussāpi visaṃ pakkhipitvā bhattapuṭamadhukaphalāni magge ṭhapenti, tānipi maṃ anāpucchitvā mā khāditthā”ti ovādaṃ datvā maggaṃ paṭipajji. atheko gumbiyo nāma yakkho aṭaviyā majjhaṭṭhāne magge paṇṇāni attharitvā halāhalavisasaṃyuttāni madhupiṇḍāni ṭhapetvā sayaṃ maggasāmante madhuṃ gaṇhanto viya rukkhe koṭṭento vicarati. ajānantā “puññatthāya ṭhapitāni bhavissantī”ti khāditvā jīvitakkhayaṃ pāpuṇanti. amanussā āgantvā te khādanti. bodhisattassa satthakamanussāpi tāni disvā ekacce lolajātikā adhivāsetuṃ asakkontā khādiṃsu, paṇḍitajātikā “pucchitvā khādissāmā”ti gahetvā aṭṭhaṃsu. bodhisatto te disvā hatthagatāni chaḍḍāpesi, yehi paṭhamataraṃ khāditāni, te mariṃsu. yehi aḍḍhakhāditāni, tesaṃ vamanavirecanaṃ datvā vantakāle catumadhuraṃ adāsi. iti te tassa ānubhāvena jīvitaṃ paṭilabhiṃsu. bodhisatto sotthinā icchitaṭṭhānaṃ gantvā bhaṇḍaṃ vissajjetvā attano gehameva agamāsi. tamatthaṃ kathento satthā imā abhisambuddhagāthā abhāsi — </p>
	<p class="paratype40">85<b>.</b> </p>
	<p class="paratype21">“madhuvaṇṇaṃ madhurasaṃ, madhugandhaṃ visaṃ ahu. </p>
	<p class="paratype22">gumbiyo ghāsamesāno, araññe odahī visaṃ. </p>
	<p class="paratype40">86<b>.</b> </p>
	<p class="paratype21">“madhu iti maññamānā, ye taṃ visamakhādisuṃ. </p>
	<p class="paratype22">tesaṃ taṃ kaṭukaṃ āsi, maraṇaṃ tenupāgamuṃ. </p>
	<p class="paratype40">87<b>.</b> </p>
	<p class="paratype21">“ye ca kho paṭisaṅkhāya, visaṃ taṃ parivajjayuṃ. </p>
	<p class="paratype22">te āturesu sukhitā, ḍayhamānesu nibbutā. </p>
	<p class="paratype40">88<b>.</b> </p>
	<p class="paratype21">“evameva manussesu, visaṃ kāmā samohitā. </p>
	<p class="paratype22">āmisaṃ bandhanañcetaṃ, maccuveso guhāsayo. </p>
	<p class="paratype40">89<b>.</b> </p>
	<p class="paratype21">“evameva ime kāme, āturā paricārike. </p>
	<p class="paratype22">ye sadā parivajjenti, saṅgaṃ loke upaccagun”ti.</p>
	<p class="paratype03">tattha <b>gumbiyo</b>ti tasmiṃ vanagumbe vicaraṇena evaṃladdhanāmo yakkho. <b>ghāsamesāno</b>ti “taṃ visaṃ khāditvā mate khādissāmī”ti evaṃ attano ghāsaṃ pariyesanto. <b>odahī</b>ti taṃ madhunā samānavaṇṇagandharasaṃ visaṃ nikkhipi. <b>kaṭukaṃ āsī</b>ti tikhiṇaṃ ahosi. <b>maraṇaṃ tenupāgamu</b>nti tena visena te sattā maraṇaṃ upagatā.</p>
	<p class="paratype03"><b>āturesū</b>ti visavegena āsannamaraṇesu. <b>ḍayhamānesū</b>ti visatejeneva ḍayhamānesu. <b>visaṃ kāmā samohitā</b>ti yathā tasmiṃ vattanimahāmagge visaṃ samohitaṃ nikkhittaṃ, evaṃ manussesupi ye ete rūpādayo pañca vatthukāmā tattha tattha samohitā nikkhittā, te “visan”ti veditabbā. <b>āmisaṃ bandhanañceta</b>nti ete pañca kāmaguṇā nāma evaṃ imassa macchabhūtassa lokassa mārabālisikena pakkhittaṃ āmisañceva, bhavābhavato nikkhamituṃ appadānena anduādippabhedaṃ nānappakāraṃ bandhanañca. <b>maccuveso guhāsayo</b>ti sarīraguhāya vasanako maraṇamaccuveso.</p>
	<p class="paratype03"><b>evameva ime kāme</b>ti yathā vattanimahāmagge visaṃ nikkhittaṃ, evaṃ tattha tattha nikkhitte ime kāme. <b>āturā</b>ti ekantamaraṇadhammatāya āturā āsannamaraṇā paṇḍitamanussā. <b>paricārike</b>ti kilesaparicārike kilesabandhake. <b>ye sadā parivajjentī</b>ti ye vuttappakārā paṇḍitapurisā niccaṃ evarūpe kāme vajjenti. <b>saṅgaṃ loke</b>ti loke saṅganaṭṭhena “saṅgan”ti laddhanāmaṃ rāgādibhedaṃ kilesajātaṃ. <b>upaccagu</b>nti atītā nāmāti veditabbā, atikkamantīti vā attho.</p>
	<p class="paratype03">satthā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. tadā satthavāho ahameva ahosinti. </p>
	<p class="paratype06">gumbiyajātakavaṇṇanā chaṭṭhā. </p> 
</body>
</html>