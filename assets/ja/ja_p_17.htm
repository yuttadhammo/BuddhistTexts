<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [12] 1. lakkhaṇamigajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>2. sīlavaggo</h4>
	<h5>[12] 1. lakkhaṇamigajātakavaṇṇanā</h5>
	<p class="paratype03"><b>hoti</b> <b>sīlavataṃ attho</b>ti idaṃ satthā rājagahaṃ upanissāya veḷuvane viharanto devadattaṃ ārabbha kathesi. devadattassa vatthu yāva abhimārappayojanā khaṇḍahālajātake āvibhavissati, yāva dhanapālakavissajjanā pana cūḷahaṃsajātake āvibhavissati, yāva pathavippavesanā dvādasanipāte samuddavāṇijajātake āvibhavissati.</p>
	<p class="paratype03">ekasmiñhi samaye devadatto pañca vatthūni yācitvā alabhanto saṅghaṃ bhinditvā pañca bhikkhusatāni ādāya gayāsīse viharati. atha tesaṃ bhikkhūnaṃ ñāṇaṃ paripākaṃ agamāsi. taṃ ñatvā satthā dve aggasāvake āmantesi “sāriputtā, tumhākaṃ nissitakā pañcasatā bhikkhū devadattassa laddhiṃ rocetvā tena saddhiṃ gatā, idāni pana tesaṃ ñāṇaṃ paripākaṃ gataṃ, tumhe bahūhi bhikkhūhi saddhiṃ tattha gantvā tesaṃ dhammaṃ desetvā te bhikkhū maggaphalehi pabodhetvā gahetvā āgacchathā”ti. te tatheva gantvā tesaṃ dhammaṃ desetvā maggaphalehi pabodhetvā punadivase aruṇuggamanavelāya te bhikkhū ādāya veḷuvanameva āgamaṃsu. āgantvā ca pana sāriputtattherassa bhagavantaṃ vanditvā ṭhitakāle bhikkhū theraṃ pasaṃsitvā bhagavantaṃ āhaṃsu — “bhante, amhākaṃ jeṭṭhabhātiko dhammasenāpati pañcahi bhikkhusatehi parivuto āgacchanto ativiya sobhati, devadatto pana parihīnaparivāro jāto”ti. na, bhikkhave, sāriputto idāneva ñātisaṅghaparivuto āgacchanto sobhati, pubbepi sobhiyeva. devadattopi na idāneva gaṇato parihīno, pubbepi parihīnoyevāti. bhikkhū tassatthassāvibhāvatthāya bhagavantaṃ yāciṃsu, bhagavā bhavantarena paṭicchannaṃ kāraṇaṃ pākaṭaṃ akāsi.</p>
	<p class="paratype03">atīte magadharaṭṭhe rājagahanagare eko magadharājā rajjaṃ kāresi. tadā bodhisatto migayoniyaṃ paṭisandhiṃ gahetvā vuddhippatto migasahassaparivāro araññe vasati. tassa lakkhaṇo ca kāḷo cāti dve puttā ahesuṃ. so attano mahallakakāle “tātā, ahaṃ idāni mahallako, tumhe imaṃ gaṇaṃ pariharathā”ti pañca pañca migasatāni ekekaṃ puttaṃ paṭicchāpesi . tato paṭṭhāya te dve janā migagaṇaṃ pariharanti. magadharaṭṭhasmiñca sassapākasamaye kiṭṭhasambādhe araññe migānaṃ paripantho hoti. manussā sassakhādakānaṃ migānaṃ māraṇatthāya tattha tattha opātaṃ khaṇanti, sūlāni ropenti, pāsāṇayantāni sajjenti, kūṭapāsādayo pāse oḍḍenti, bahū migā vināsaṃ āpajjanti. bodhisatto kiṭṭhasambādhasamayaṃ ñatvā dve putte pakkosāpetvā āha — “tātā, ayaṃ kiṭṭhasambādhasamayo, bahū migā vināsaṃ pāpuṇanti, mayaṃ mahallakā yena kenaci upāyena ekasmiṃ ṭhāne vītināmessāma, tumhe tumhākaṃ migagaṇe gahetvā araññe pabbatapādaṃ pavisitvā sassānaṃ uddhaṭakāle āgaccheyyāthā”ti. te “sādhū”ti pitu vacanaṃ sutvā saparivārā nikkhamiṃsu. tesaṃ pana gamanamaggaṃ manussā jānanti “imasmiṃ kāle migā pabbatamārohanti, imasmiṃ kāle orohantī”ti. te tattha tattha paṭicchannaṭṭhāne nilīnā bahū mige vijjhitvā mārenti.</p>
	<p class="paratype03">kāḷamigo attano dandhatāya “imāya nāma velāya gantabbaṃ, imāya velāya na gantabban”ti ajānanto migagaṇaṃ ādāya pubbaṇhepi sāyanhepi padosepi paccūsepi gāmadvārena gacchati. manussā tattha tattha pakatiyā ṭhitā ca nilīnā ca bahū mige vināsaṃ pāpenti. evaṃ so attano dandhatāya bahū mige vināsaṃ pāpetvā appakeheva migehi araññaṃ pāvisi. lakkhaṇamigo pana paṇḍito byatto upāyakusalo “imāya velāya gantabbaṃ, imāya velāya na gantabban”ti jānāti. so gāmadvārenapi na gacchati, divāpi na gacchati, padosepi na gacchati, paccūsepi na gacchati, migagaṇaṃ ādāya aḍḍharattasamayeyeva gacchati. tasmā ekampi migaṃ avināsetvā araññaṃ pāvisi. te tattha cattāro māse vasitvā sassesu uddhaṭesu pabbatā otariṃsu.</p>
	<p class="paratype03">kāḷo paccāgacchantopi purimanayeneva avasesamige vināsaṃ pāpento ekakova āgami. lakkhaṇo pana ekamigampi avināsetvā pañcahi migasatehi parivuto mātāpitūnaṃ santikaṃ āgami. bodhisatto dvepi putte āgacchante disvā migagaṇena saddhiṃ mantento imaṃ gāthaṃ samuṭṭhāpesi — </p>
	<p class="paratype40">11<b>.</b> </p>
	<p class="paratype21">“hoti sīlavataṃ attho, paṭisanthāravuttinaṃ. </p>
	<p class="paratype27">lakkhaṇaṃ passa āyantaṃ, ñātisaṅghapurakkhataṃ. </p>
	<p class="paratype22">atha passasimaṃ kāḷaṃ, suvihīnaṃva ñātibhī”ti.</p>
	<p class="paratype03">tattha <b>sīlavata</b>nti sukhasīlatāya sīlavantānaṃ ācārasampannānaṃ. <b>attho</b>ti vuḍḍhi. <b>paṭisanthāravuttina</b>nti dhammapaṭisanthāro ca āmisapaṭisanthāro ca etesaṃ vuttīti paṭisanthāravuttino, tesaṃ paṭisanthāravuttinaṃ. ettha ca pāpanivāraṇaovādānusāsanivasena dhammapaṭisanthāro ca, gocaralābhāpanagilānupaṭṭhānadhammikarakkhāvasena āmisapaṭisanthāro ca veditabbo. idaṃ vuttaṃ hoti — imesu dvīsu paṭisanthāresu ṭhitānaṃ ācārasampannānaṃ paṇḍitānaṃ vuḍḍhi nāma hotīti. idāni taṃ vuḍḍhiṃ dassetuṃ puttamātaraṃ ālapanto viya <b>“lakkhaṇaṃ passā”</b>tiādimāha. tatrāyaṃ saṅkhepattho — ācārapaṭisanthārasampannaṃ attano puttaṃ ekamigampi avināsetvā ñātisaṅghena purakkhataṃ parivāritaṃ āgacchantaṃ passa. tāya pana ācārapaṭisanthārasampadāya vihīnaṃ dandhapaññaṃ atha passasimaṃ kāḷaṃ ekampi ñātiṃ anavasesetvā suvihīnameva ñātīhi ekakaṃ āgacchantanti. evaṃ puttaṃ abhinanditvā pana bodhisatto yāvatāyukaṃ ṭhatvā yathākammaṃ gato.</p>
	<p class="paratype03">satthāpi “na, bhikkhave, sāriputto idāneva ñātisaṅghaparivārito sobhati, pubbepi sobhatiyeva. na ca devadatto etarahiyeva gaṇamhā parihīno, pubbepi parihīnoyevā”ti imaṃ dhammadesanaṃ dassetvā dve vatthūni kathetvā anusandhiṃ ghaṭetvā jātakaṃ samodhānesi — “tadā kāḷo devadatto ahosi, parisāpissa devadattaparisāva, lakkhaṇo sāriputto, parisā panassa buddhaparisā, mātā rāhulamātā, pitā pana ahameva ahosin”ti. </p>
	<p class="paratype06">lakkhaṇamigajātakavaṇṇanā paṭhamā. </p> 
</body>
</html>