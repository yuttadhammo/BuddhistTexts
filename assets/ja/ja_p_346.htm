<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [340] 10. visayhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>4. kokilavaggo</h4>
	<h5>[340] 10. visayhajātakavaṇṇanā</h5>
	<p class="paratype01"><b>adāsi</b> <b>dānānī</b>ti idaṃ satthā jetavane viharanto anāthapiṇḍikaṃ ārabbha kathesi. vatthu heṭṭhā khadiraṅgārajātake (jā. 1.1.40) vitthāritameva. idha pana satthā anāthapiṇḍikaṃ. āmantetvā “porāṇakapaṇḍitāpi gahapati ‘dānaṃ mā dadāsī’ti ākāse ṭhatvā vārentaṃ sakkaṃ devānamindaṃ paṭibāhitvā dānaṃ adaṃsuyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto asītikoṭivibhavo visayho nāma seṭṭhi hutvā pañcahi sīlehi samannāgato dānajjhāsayo dānābhirato ahosi. so catūsu nagaradvāresu, nagaramajjhe, attano gharadvāreti chasu ṭhānesu dānasālāyo kāretvā dānaṃ pavattesi, divase divase cha satasahassāni vissajjeti. bodhisattassa ca vanibbakayācakānañca ekasadisameva bhattaṃ hoti. tassa jambudīpaṃ unnaṅgalaṃ katvā dānaṃ dadato dānānubhāvena sakkassa bhavanaṃ kampi, sakkassa devarañño paṇḍukambalasilāsanaṃ uṇhākāraṃ dassesi. sakko “ko nu kho maṃ ṭhānā cāvetukāmo”ti upadhārento mahāseṭṭhiṃ disvā “ayaṃ visayho ativiya pattharitvā sakalajambudīpaṃ unnaṅgalaṃ karonto dānaṃ deti, iminā dānena maṃ cāvetvā sayaṃ sakko bhavissati maññe, dhanamassa nāsetvā etaṃ daliddaṃ katvā yathā dānaṃ na deti, tathā karissāmī”ti cintetvā sabbaṃ dhanadhaññaṃ telamadhuphāṇitasakkarādīni antamaso dāsakammakaraporisampi antaradhāpesi.</p>
	<p class="paratype03">tadā dānabyāvaṭā āgantvā “sāmi dānaggaṃ pacchinnaṃ, ṭhapitaṭhapitaṭṭhāne na kiñci passāmā”ti ārocayiṃsu. “ito paribbayaṃ haratha, mā dānaṃ pacchindathā”ti bhariyaṃ pakkosāpetvā “bhadde, dānaṃ pavattāpehī”ti āha. sā sakalagehaṃ vicinitvā aḍḍhamāsakamattampi adisvā “ayya, amhākaṃ nivatthavatthaṃ ṭhapetvā aññaṃ kiñci na passāmi, sakalagehaṃ tucchan”ti āha. sattaratanagabbhesu dvāraṃ vivarāpetvā na kiñci addasa, seṭṭhiñca bhariyañca ṭhapetvā aññe dāsakammakarāpi na paññāyiṃsu. puna mahāsatto. bhariyaṃ āmantetvā “bhadde, na sakkā dānaṃ pacchindituṃ, sakalanivesanaṃ vicinitvā kiñci upadhārehī”ti āha. tasmiṃ khaṇe eko tiṇahārako asitañca kājañca tiṇabandhanarajjuñca dvārantare chaḍḍetvā palāyi. seṭṭhibhariyā taṃ disvā “sāmi, idaṃ ṭhapetvā aññaṃ na passāmī”ti āharitvā adāsi. mahāsatto “bhadde, mayā ettakaṃ kālaṃ tiṇaṃ nāma na lāyitapubbaṃ, ajja pana tiṇaṃ lāyitvā āharitvā vikkiṇitvā yathānucchavikaṃ dānaṃ dassāmī”ti dānupacchedabhayena asitañceva kājañca rajjuñca gahetvā nagarā nikkhamitvā tiṇavatthuṃ gantvā tiṇaṃ lāyitvā “eko amhākaṃ bhavissati, ekena dānaṃ dassāmī”ti dve tiṇakalāpe bandhitvā kāje laggetvā ādāya gantvā nagaradvāre vikkiṇitvā māsake gahetvā ekaṃ koṭṭhāsaṃ yācakānaṃ adāsi. yācakā bahū, tesaṃ “mayhampi dehi, mayhampi dehī”ti vadantānaṃ itarampi koṭṭhāsaṃ datvā taṃ divasaṃ saddhiṃ bhariyāya anāhāro vītināmesi. iminā niyāmena cha divasā vītivattā.</p>
	<p class="paratype03">athassa sattame divase tiṇaṃ āharamānassa sattāhaṃ nirāhārassa atisukhumālassa nalāṭe sūriyātapena pahaṭamatte akkhīni bhamiṃsu. so satiṃ paccupaṭṭhāpetuṃ asakkonto tiṇaṃ avattharitvā pati. sakko tassa kiriyaṃ upadhārayamāno vicarati. so taṅkhaṇaññeva āgantvā ākāse ṭhatvā paṭhamaṃ gāthamāha — </p>
	<p class="paratype40">157<b>.</b> </p>
	<p class="paratype21">“adāsi dānāni pure visayha, dadato ca te khayadhammo ahosi. </p>
	<p class="paratype22">ito paraṃ ce na dadeyya dānaṃ, tiṭṭheyyuṃ te saṃyamantassa bhogā”ti.</p>
	<p class="paratype03">tassattho — ambho visayha tvaṃ ito pubbe tava gehe dhane vijjamāne sakalajambudīpaṃ unnaṅgalaṃ karitvā dānāni adāsi. tassa ca te evaṃ dadato bhogānaṃ khayadhammo khayasabhāvo ahosi, sabbaṃ sāpateyyaṃ khīṇaṃ, ito paraṃ cepi tvaṃ dānaṃ na dadeyya, kassaci kiñci na dadeyyāsi, tava saṃyamantassa adadantassa bhogā tatheva tiṭṭheyyuṃ, “ito paṭṭhāya na dassāmī”ti tvaṃ mayhaṃ paṭiññaṃ dehi, ahaṃ te bhoge dassessāmīti.</p>
	<p class="paratype03">mahāsatto tassa vacanaṃ sutvā “kosi tvan”ti āha. “sakkohamasmī”ti. bodhisatto “sakko nāma sayaṃ dānaṃ datvā sīlaṃ samādiyitvā uposathakammaṃ katvā satta vattapadāni pūretvā sakkattaṃ patto, tvaṃ pana attano issariyakāraṇaṃ dānaṃ vāresi, anariyaṃ vata karosī”ti vatvā tisso gāthā abhāsi — </p>
	<p class="paratype40">158<b>.</b> </p>
	<p class="paratype21">“anariyamariyena sahassanetta, suduggatenāpi akiccamāhu. </p>
	<p class="paratype22">mā vo dhanaṃ taṃ ahu devarāja, yaṃ bhogahetu vijahemu saddhaṃ. </p>
	<p class="paratype40">159<b>.</b> </p>
	<p class="paratype21">“yena eko ratho yāti, yāti tenaparo ratho. </p>
	<p class="paratype22">porāṇaṃ nihitaṃ vattaṃ, vattataññeva vāsava. </p>
	<p class="paratype40">160<b>.</b> </p>
	<p class="paratype21">“yadi hessati dassāma, asante kiṃ dadāmase. </p>
	<p class="paratype22">evaṃbhūtāpi dassāma, mā dānaṃ pamadamhase”ti.</p>
	<p class="paratype03">tattha <b>anariya</b>nti lāmakaṃ pāpakammaṃ. <b>ariyenā</b>ti parisuddhācārena ariyena. <b>suduggatenāpī</b>ti sudaliddenāpi. <b>akiccamāhū</b>ti akattabbanti buddhādayo ariyā vadanti, tvaṃ pana maṃ anariyaṃ maggaṃ ārocesīti adhippāyo. <b>vo</b>ti nipātamattaṃ. <b>yaṃ bhogahetū</b>ti yassa dhanassa paribhuñjanahetu mayaṃ dānasaddhaṃ vijahemu pariccajeyyāma, taṃ dhanameva mā ahu, na no tena dhanena atthoti dīpeti.</p>
	<p class="paratype03"><b>ratho</b>ti yaṃkiñci yānaṃ. idaṃ vuttaṃ hoti — yena maggena eko ratho yāti, aññopi ratho “rathassa gatamaggo eso”ti teneva maggena yāti. <b>porāṇaṃ nihitaṃ vatta</b>nti yaṃ mayā pubbe nihitaṃ vattaṃ, taṃ mayi dharante vattatuyeva, mā tiṭṭhatūti attho. <b>evaṃbhūtā</b>ti evaṃ tiṇahārakabhūtāpi mayaṃ yāva jīvāma, tāva dassāmayeva. kiṃkāraṇā? <b>mā dānaṃ pamadamhase</b>ti. adadanto hi dānaṃ pamajjati nāma na sarati na sallakkheti, ahaṃ pana jīvamāno dānaṃ pamussituṃ na icchāmi, tasmā dānaṃ dassāmiyevāti dīpeti.</p>
	<p class="paratype03">sakko taṃ paṭibāhituṃ asakkonto “kimatthāya dānaṃ dadāsī”ti pucchi. bodhisatto “neva sakkattaṃ, na brahmattaṃ patthayamāno, sabbaññutaṃ patthento panāhaṃ dadāmī”ti āha. sakko tassa vacanaṃ sutvā tuṭṭho hatthena piṭṭhiṃ parimajji. bodhisattassa taṅkhaṇaññeva parimajjitamattasseva sakalasarīraṃ paripūri. sakkānubhāvena cassa sabbo vibhavaparicchedo paṭipākatikova ahosi. sakko “mahāseṭṭhi, tvaṃ ito paṭṭhāya divase divase dvādasa satasahassāni vissajjento dānaṃ dadāhī”ti tassa gehe aparimāṇaṃ dhanaṃ katvā taṃ uyyojetvā sakaṭṭhānameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā seṭṭhibhariyā rāhulamātā ahosi, visayho pana seṭṭhi ahameva ahosin”ti. </p>
	<p class="paratype06">visayhajātakavaṇṇanā dasamā. </p>
	<p class="paratype06">kokilavaggo catuttho. </p> 
</body>
</html>