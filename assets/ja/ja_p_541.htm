<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [535] 3. sudhābhojanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>21. asītinipāto</h3>
	<h4>[535] 3. sudhābhojanajātakavaṇṇanā</h4>
	<p class="paratype03"><b>neva kiṇāmi napi vikkiṇāmī</b>ti idaṃ satthā jetavane viharanto ekaṃ dānajjhāsayaṃ bhikkhuṃ ārabbha kathesi. so kira sāvatthiyaṃ eko kulaputto hutvā satthu dhammakathaṃ sutvā pasannacitto pabbajitvā sīlesu paripūrakārī dhutaṅgaguṇasamannāgato sabrahmacārīsu pavattamettacitto divasassa tikkhattuṃ buddhadhammasaṅghupaṭṭhāne appamatto ācārasampanno dānajjhāsayo ahosi. sāraṇīyadhammapūrako attanā laddhaṃ paṭiggāhakesu vijjamānesu chinnabhatto hutvāpi detiyeva, tasmā tassa dānajjhāsayadānābhiratabhāvo bhikkhusaṅghe pākaṭo ahosi. athekadivasaṃ bhikkhū dhammasabhāyaṃ kathaṃ samuṭṭhāpesuṃ, “āvuso, asuko nāma bhikkhu dānajjhāsayo dānābhirato attanā laddhaṃ pasatamattapānīyampi lobhaṃ chinditvā sabrahmacārīnaṃ deti, bodhisattassevassa ajjhāsayo”ti. satthā taṃ kathaṃ dibbāya sotadhātuyā sutvā gandhakuṭito nikkhamitvā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “ayaṃ, bhikkhave, bhikkhu pubbe adānasīlo maccharī tiṇaggena telabindumpi adātā ahosi, atha naṃ ahaṃ dametvā nibbisevanaṃ katvā dānaphalaṃ vaṇṇetvā dāne patiṭṭhāpesiṃ, so ‘pasatamattaṃ udakampi labhitvā adatvā na pivissāmī’ti mama santike varaṃ aggahesi, tassa phalena dānajjhāsayo dānābhirato jāto”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente eko gahapati aḍḍho ahosi asītikoṭivibhavo. athassa rājā seṭṭhiṭṭhānaṃ adāsi . so rājapūjito nāgarajānapadapūjito hutvā ekadivasaṃ attano sampattiṃ oloketvā cintesi — “ayaṃ yaso mayā atītabhave neva niddāyantena, na kāyaduccaritādīni karontena laddho, sucaritāni pana pūretvā laddho, anāgatepi mayā mama patiṭṭhaṃ kātuṃ vaṭṭatī”ti. so rañño santikaṃ gantvā “deva, mama ghare asītikoṭidhanaṃ atthi, taṃ gaṇhāhī”ti vatvā “na mayhaṃ tava dhanenattho, bahuṃ me dhanaṃ, itopi yadicchasi, taṃ gaṇhāhī”ti vutte “kiṃ nu, deva, mama dhanaṃ dātuṃ labhāmī”ti āha. atha raññā “yathāruci karohī”ti vutte catūsu nagaradvāresu nagaramajjhe nivesanadvāre cāti cha dānasālāyo kāretvā devasikaṃ chasatasahassapariccāgaṃ karonto mahādānaṃ pavattesi. so yāvajīvaṃ dānaṃ datvā “imaṃ mama dānavaṃsaṃ mā upacchindathā”ti putte anusāsitvā jīvitapariyosāne sakko hutvā nibbatti. puttopissa tatheva dānaṃ datvā cando hutvā nibbatti, tassa putto sūriyo hutvā nibbatti, tassa putto mātali hutvā nibbatti, tassa putto pañcasikho hutvā nibbatti, tassa pana putto chaṭṭho seṭṭhiṭṭhānaṃ laddhā macchariyakosiyo nāma ahosi asītikoṭivibhavoyeva. so “mama pitupitāmahā bālā ahesuṃ, dukkhena sambhataṃ dhanaṃ chaḍḍesuṃ, ahaṃ pana dhanaṃ rakkhissāmi, kassaci kiñci na dassāmī”ti cintetvā dānasālā viddhaṃsetvā agginā jhāpetvā thaddhamaccharī ahosi.</p>
	<p class="paratype03">athassa gehadvāre yācakā sannipatitvā bāhā paggayha, “mahāseṭṭhi, mā attano pitupitāmahānaṃ dānavaṃsaṃ nāsayi, dānaṃ dehī”ti mahāsaddena parideviṃsu. taṃ sutvā mahājano “macchariyakosiyena attano dānavaṃso upacchinno”ti taṃ garahi. so lajjito nivesanadvāre yācakānaṃ āgatāgataṭṭhānaṃ nivāretuṃ ārakkhaṃ ṭhapesi. te nippaccayā hutvā puna tassa gehadvāraṃ na olokesuṃ. so tato paṭṭhāya dhanameva saṃharati, neva attanā paribhuñjati, na puttadārādīnaṃ deti, kañjikabilaṅgadutiyaṃ sakuṇḍakabhattaṃ bhuñjati, mūlaphalamattatantāni thūlavatthāni nivāseti, paṇṇachattaṃ matthake dhāretvā jaraggoṇayuttena jajjararathakena yāti. iti tassa asappurisassa tattakaṃ dhanaṃ sunakhena laddhaṃ nāḷikeraṃ viya ahosi.</p>
	<p class="paratype03">so ekadivasaṃ rājūpaṭṭhānaṃ gacchanto “anuseṭṭhiṃ ādāya gamissāmī”ti tassa gehaṃ agamāsi. tasmiṃ khaṇe anuseṭṭhi puttadhītādīhi parivuto navasappipakkamadhusakkharacuṇṇehi saṅkhataṃ pāyāsaṃ bhuñjamāno nisinno hoti. so macchariyakosiyaṃ disvā āsanā vuṭṭhāya “ehi, mahāseṭṭhi, imasmiṃ pallaṅke nisīda, pāyāsaṃ bhuñjissāmā”ti āha. tassa pāyāsaṃ disvāva mukhe kheḷā uppajji, bhuñjitukāmo ahosi, evaṃ pana cintesi — “sacāhaṃ bhuñjissāmi, anuseṭṭhino mama gehaṃ āgatakāle paṭisakkāro kātabbo bhavissati, evaṃ me dhanaṃ nassissati, na bhuñjissāmī”ti. atha punappunaṃ yāciyamānopi “idāni me bhuttaṃ, suhitosmī”ti na icchi. anuseṭṭhimhi bhuñjante pana olokento mukhe sañjāyamānena kheḷena nisīditvā tassa bhattakiccāvasāne tena saddhiṃ rājanivesanaṃ gantvā rājānaṃ passitvā rājanivesanato otaritvā attano gehaṃ anuppatto pāyāsataṇhāya pīḷiyamāno cintesi — “sacāhaṃ ‘pāyāsaṃ bhuñjitukāmomhī’ti vakkhāmi, mahājano bhuñjitukāmo bhavissati, bahū taṇḍulādayo nassissanti, na kassaci kathessāmī”ti. so rattindivaṃ pāyāsameva cintento vītināmetvāpi dhananāsanabhayena kassaci akathetvāva pipāsaṃ adhivāsesi, anukkamena adhivāsetuṃ asakkonto uppaṇḍuppaṇḍukajāto ahosi. evaṃ santepi dhananāsanabhayena akathento aparabhāge dubbalo hutvā sayanaṃ upagūhitvā nipajji.</p>
	<p class="paratype03">atha naṃ bhariyā upagantvā hatthena piṭṭhiṃ parimajjamānā “kiṃ te, sāmi, aphāsukan”ti pucchi. “taveva sarīre aphāsukaṃ karohi, mama aphāsukaṃ natthī”ti. “sāmi, uppaṇḍuppaṇḍukajātosi, kiṃ nu te kāci cintā atthi, udāhu rājā te kupito, adu puttehi avamāno kato, atha vā pana kāci taṇhā uppannā”ti? “āma, taṇhā me uppannā”ti. “kathehi, sāmī”ti? “kathessāmi, sakkhissasi naṃ rakkhitun”ti. “rakkhitabbayuttakā ce, rakkhissāmī”ti. evampi dhananāsanabhayena kathetuṃ na ussahi. tāya punappunaṃ pīḷiyamāno kathesi — “bhadde, ahaṃ ekadivasaṃ anuseṭṭhiṃ navasappimadhusakkharacuṇṇehi saṅkhataṃ pāyāsaṃ bhuñjantaṃ disvā tato paṭṭhāya tādisaṃ pāyāsaṃ bhuñjitukāmo jāto”ti. “asappurisa, kiṃ tvaṃ duggato, sakalamārāṇasivāsīnaṃ pahonakaṃ pāyāsaṃ pacissāmī”ti. athassa sīse daṇḍena paharaṇakālo viya ahosi. so tassā kujjhitvā “jānāmahaṃ tava mahaddhanabhāvaṃ, sace te kulagharā ābhataṃ atthi, pāyāsaṃ pacitvā nāgarānaṃ dehī”ti āha. “tena hi ekavīthivāsīnaṃ pahonakaṃ katvā pacāmī”ti. “kiṃ te etehi, attano pana santakaṃ khādantū”ti? “tena hi ito cito ca sattasattagharavāsīnaṃ pahonakaṃ katvā pacāmī”ti. “kiṃ te etehī”ti. “tena hi imasmiṃ gehe parijanassā”ti. “kiṃ te etenā”ti? “tena hi bandhujanasseva pahonakaṃ katvā pacāmī”ti. “kiṃ te etenā”ti? “tena hi tuyhañca mayhañca pacāmi sāmī”ti. “kāsi tvaṃ, na tuyhaṃ vaṭṭatī”ti? “tena hi ekasseva te pahonakaṃ katvā pacāmī”ti. “mayhañca tvaṃ mā paci, gehe pana pacante bahū paccāsīsanti, mayhaṃ pana patthaṃ taṇḍulānaṃ catubhāgaṃ khīrassa accharaṃ sakkharāya karaṇḍakaṃ sappissa karaṇḍakaṃ madhussa ekañca pacanabhājanaṃ dehi, ahaṃ araññaṃ pavisitvā tattha pacitvā bhuñjāmī”ti. sā tathā akāsi. so taṃ sabbaṃ ceṭakena gāhāpetvā “gaccha asukaṭṭhāne tiṭṭhāhī”ti taṃ purato pesetvā ekakova oguṇṭhikaṃ katvā aññātakavesena tattha gantvā nadītīre ekasmiṃ gacchamūle uddhanaṃ kāretvā dārudakaṃ āharāpetvā “tvaṃ gantvā ekasmiṃ magge ṭhatvā kañcideva disvā mama saññaṃ dadeyyāsi, mayā pakkositakāleva āgaccheyyāsī”ti taṃ pesetvā aggiṃ katvā pāyāsaṃ paci.</p>
	<p class="paratype03">tasmiṃ khaṇe sakko devarājā dasasahassayojanaṃ alaṅkatadevanagaraṃ, saṭṭhiyojanaṃ suvaṇṇavīthiṃ, yojanasahassubbedhaṃ vejayantaṃ, pañcayojanasatikaṃ sudhammasabhaṃ, saṭṭhiyojanaṃ paṇḍukambalasilāsanaṃ, pañcayojanāvaṭṭaṃ kañcanamālasetacchattaṃ, aḍḍhateyyakoṭisaṅkhā devaccharā, alaṅkatapaṭiyattaṃ attabhāvanti imaṃ attano siriṃ oloketvā “kiṃ nu kho katvā mayā ayaṃ yaso laddho”ti cintetvā bārāṇasiyaṃ seṭṭhibhūtena pavattitaṃ dānaṃ addasa. tato “mama puttādayo kuhiṃ nibbattā”ti olokento “putto me cando devaputto hutvā nibbatti, tassa putto sūriyo, tassa putto, mātali, tassa putto, pañcasikho”ti sabbesaṃ nibbattiṃ disvā “pañcasikhassa putto kīdiso”ti olokento attano vaṃsassa upacchinnabhāvaṃ passi. athassa etadahosi — “ayaṃ asappuriso maccharī hutvā neva attanā paribhuñjati, na paresaṃ deti, mama vaṃso tena upacchinno, kālaṃ katvā niraye nibbattissati, ovādamassa datvā mama vaṃsaṃ patiṭṭhāpetvā etassa imasmiṃ devanagare nibbattanākāraṃ karissāmī”ti. so candādayo pakkosāpetvā “etha manussapathaṃ gamissāma, macchariyakosiyena amhākaṃ vaṃso upacchinno, dānasālā jhāpitā, neva attanā paribhuñjati, na paresaṃ deti, idāni pana pāyāsaṃ bhuñjitukāmo hutvā ‘ghare paccante aññassapi pāyāso dātabbo bhavissatī’ti araññaṃ pavisitvā ekakova pacati, etaṃ dametvā dānaphalaṃ jānāpetvā āgamissāma, apica kho pana amhehi sabbehi ekato yāciyamāno tattheva mareyya. mama paṭhamaṃ gantvā pāyāsaṃ yācitvā nisinnakāle tumhe brāhmaṇavaṇṇena paṭipāṭiyā āgantvā yāceyyāthā”ti vatvā sayaṃ tāva brāhmaṇavaṇṇena taṃ upasaṅkamitvā “bho, kataro bārāṇasigamanamaggo”ti pucchi. atha naṃ macchariyakosiyo “kiṃ ummattakosi, bārāṇasimaggampi na jānāsi, kiṃ ito esi, etto yāhī”ti āha.</p>
	<p class="paratype03">sakko tassa vacanaṃ sutvā asuṇanto viya “kiṃ kathesī”ti taṃ upagacchateva. sopi, “are, badhira brāhmaṇa, kiṃ ito esi, purato yāhī”ti viravi. atha naṃ sakko, “bho, kasmā viravasi, dhūmo paññāyati, aggi paññāyati, pāyāso paccati, brāhmaṇānaṃ nimantanaṭṭhānena bhavitabbaṃ, ahampi brāhmaṇānaṃ bhojanakāle thokaṃ labhissāmi, kiṃ maṃ nicchubhasī”ti vatvā “natthettha brāhmaṇānaṃ nimantanaṃ, purato yāhī”ti vutte “tena hi kasmā kujjhasi, tava bhojanakāle thokaṃ labhissāmī”ti āha. atha naṃ so “ahaṃ te ekasitthampi na dassāmi, thokaṃ idaṃ mama yāpanamattameva, mayāpi cetaṃ yācitvāva laddhaṃ, tvaṃ aññato āhāraṃ pariyesāhī”ti vatvā bhariyaṃ yācitvā laddhabhāvaṃ sandhāyeva vatvā gāthamāha — </p>
	<p class="paratype40">192<b>.</b> </p>
	<p class="paratype21">“neva kiṇāmi napi vikkiṇāmi, na cāpi me sannicayo ca atthi. </p>
	<p class="paratype22">sukiccharūpaṃ vatidaṃ parittaṃ, patthodano nālamayaṃ duvinnan”ti.</p>
	<p class="paratype03">taṃ sutvā sakko “ahampi te madhurasaddena ekaṃ silokaṃ kathessāmi, taṃ suṇāhī”ti vatvā “na me tava silokena attho”ti tassa vārentasseva gāthādvayamāha — </p>
	<p class="paratype40">193<b>.</b> </p>
	<p class="paratype21">“appamhā appakaṃ dajjā, anumajjhato majjhakaṃ. </p>
	<p class="paratype22">bahumhā bahukaṃ dajjā, adānaṃ nūpapajjati. </p>
	<p class="paratype40">194<b>.</b> </p>
	<p class="paratype21">“taṃ taṃ vadāmi kosiya, dehi dānāni bhuñja ca. </p>
	<p class="paratype22">ariyamaggaṃ samāruha, nekāsī labhate sukhan”ti.</p>
	<p class="paratype03">tattha <b>anumajjhato majjhaka</b>nti appamattakampi majjhe chetvā dve koṭṭhāse karitvā ekaṃ koṭṭhāsaṃ datvā tato avasesato anumajjhatopi puna majjhe chetvā eko koṭṭhāso dātabboyeva. <b>adānaṃ nūpapajjatī</b>ti appaṃ vā bahuṃ vā dinnaṃ hotu, adānaṃ nāma na hoti, tampi dānameva mahapphalameva.</p>
	<p class="paratype03">so tassa vacanaṃ sutvā “manāpaṃ te, brāhmaṇa, kathitaṃ, pāyāse pakke thokaṃ labhissasi, nisīdāhī”ti āha. sakko ekamante nisīdi. tasmiṃ nisinne cando teneva niyāmena upasaṅkamitvā tatheva kathaṃ pavattetvā tassa vārentasseva gāthādvayamāha — </p>
	<p class="paratype40">195<b>.</b> </p>
	<p class="paratype21">“moghañcassa hutaṃ hoti, moghañcāpi samīhitaṃ. </p>
	<p class="paratype22">atithismiṃ yo nisinnasmiṃ, eko bhuñjati bhojanaṃ. </p>
	<p class="paratype40">196<b>.</b> </p>
	<p class="paratype21">taṃ taṃ vadāmi kosiya, dehi dānāni bhuñja ca. </p>
	<p class="paratype22">ariyamaggaṃ samāruha, nekāsī labhate sukhan”ti.</p>
	<p class="paratype03">tattha <b>samīhita</b>nti dhanuppādanavīriyaṃ.</p>
	<p class="paratype03">so tassa vacanaṃ sutvā kicchena kasirena “tena hi nisīda, thokaṃ labhissasī”ti āha. so gantvā sakkassa santike nisīdi. tato sūriyo teneva nayena upasaṅkamitvā tatheva kathaṃ pavattetvā tassa vārentasseva gāthādvayamāha — </p>
	<p class="paratype40">197<b>.</b> </p>
	<p class="paratype21">“saccañcassa hutaṃ hoti, saccañcāpi samīhitaṃ. </p>
	<p class="paratype22">atithismiṃ yo nisinnasmiṃ, neko bhuñjati bhojanaṃ. </p>
	<p class="paratype40">198<b>.</b> </p>
	<p class="paratype21">“taṃ taṃ vadāmi kosiya, dehi dānāni bhuñja ca. </p>
	<p class="paratype22">ariyamaggaṃ samāruha, nekāsī labhate sukhan”ti.</p>
	<p class="paratype03">tassapi vacanaṃ sutvā kicchena kasirena “tena hi nisīda, thokaṃ labhissasī”ti āha. so gantvā candassa santike nisīdi. atha naṃ mātali teneva nayena upasaṅkamitvā tatheva kathaṃ pavattetvā tassa vārentasseva imā gāthā abhāsi — </p>
	<p class="paratype40">199<b>.</b> </p>
	<p class="paratype21">“sarañca juhati poso, bahukāya gayāya ca. </p>
	<p class="paratype22">doṇe timbarutitthasmiṃ, sīghasote mahāvahe. </p>
	<p class="paratype40">200<b>.</b> </p>
	<p class="paratype21">“atra cassa hutaṃ hoti, atra cassa samīhitaṃ. </p>
	<p class="paratype22">atithismiṃ yo nisinnasmiṃ, neko bhuñjati bhojanaṃ. </p>
	<p class="paratype40">201<b>.</b> </p>
	<p class="paratype21">“taṃ taṃ vadāmi kosiya, dehi dānāni bhuñja ca. </p>
	<p class="paratype22">ariyamaggaṃ samāruha, nekāsī labhate sukhan”ti.</p>
	<p class="paratype03">tāsaṃ attho — yo puriso “nāgayakkhādīnaṃ balikammaṃ karomī”ti samuddasoṇḍipokkharaṇīādīsu yaṃ kiñci sarañca upagantvā juhati, tattha balikammaṃ karoti, tathā bahukāya nadiyā gayāya pokkharaṇiyā doṇanāmake ca timbarunāmake ca titthe sīghasote mahante vārivahe. <b>atra cassā</b>ti yadi atrāpi etesu sarādīsu assa purisassa hutañceva samīhitañca hoti, saphalaṃ sukhudrayaṃ sampajjati. atithismiṃ yo nisinnasmiṃ neko bhuñjati bhojanaṃ, ettha vattabbameva natthi, tena taṃ vadāmi — kosiya, dānāni ca dehi, sayañca bhuñja, ariyānaṃ dānābhiratānaṃ buddhādīnaṃ maggaṃ abhiruha. na hi ekāsī ekova bhuñjamāno sukhaṃ nāma labhatīti.</p>
	<p class="paratype03">so tassapi vacanaṃ sutvā pabbatakūṭena otthaṭo viya kicchena kasirena “tena hi nisīda, thokaṃ labhissasī”ti āha. mātali gantvā sūriyassa santike nisīdi. tato pañcasikho teneva nayena upasaṅkamitvā tatheva kathaṃ pavattetvā tassa vārentasseva gāthādvayamāha — </p>
	<p class="paratype40">202<b>.</b> </p>
	<p class="paratype21">“baḷisañhi so nigilati, dīghasuttaṃ sabandhanaṃ. </p>
	<p class="paratype22">atithismiṃ yo nisinnasmiṃ, eko bhuñjati bhojanaṃ. </p>
	<p class="paratype40">203<b>.</b> </p>
	<p class="paratype21">“taṃ taṃ vadāmi kosiya, dehi dānāni bhuñja ca. </p>
	<p class="paratype22">ariyamaggaṃ samāruha, nekāsī labhate sukhan”ti.</p>
	<p class="paratype03">macchariyakosiyo taṃ sutvā dukkhavedano nitthunanto “tena hi nisīda, thokaṃ labhissasī”ti āha. pañcasikho gantvā mātalissa santike nisīdi. iti tesu pañcasu brāhmaṇesu nisinnamattesveva pāyāso pacci. atha naṃ kosiyo uddhanā otāretvā “tumhākaṃ pattāni āharathā”ti āha. te anuṭṭhāya yathānisinnāva hatthe pasāretvā himavantato māluvapattāni āhariṃsu. kosiyo tāni disvā “tumhākaṃ etesu pattesu dātabbapāyāso natthi, khadirādīnaṃ pattāni āharathā”ti āha. te tānipi āhariṃsu. ekekaṃ pattaṃ yodhaphalakappamāṇaṃ ahosi. so sabbesaṃ dabbiyā pāyāsaṃ adāsi, sabbantimassa dānakālepi ukkhaliyā ūnaṃ na paññāyi, pañcannampi datvā sayaṃ ukkhaliṃ gahetvā nisīdi. tasmiṃ khaṇe pañcasikho uṭṭhāya attabhāvaṃ vijahitvā sunakho hutvā tesaṃ purato passāvaṃ karonto agamāsi. brāhmaṇā attano pāyāsaṃ pattena pidahiṃsu. kosiyassa hatthapiṭṭhe passāvabindu pati. brāhmaṇā kuṇḍikāhi udakaṃ gahetvā pāyāsaṃ abbhukiritvā bhuñjamānā viya ahesuṃ. kosiyo “mayhampi udakaṃ detha, hatthaṃ dhovitvā bhuñjissāmī”ti āha. “tava udakaṃ āharitvā hatthaṃ dhovā”ti. “mayā tumhākaṃ pāyāso dinno, mayhaṃ thokaṃ udakaṃ dethā”ti. “mayaṃ piṇḍapaṭipiṇḍakammaṃ nāma na karomā”ti. “tena hi imaṃ ukkhaliṃ oloketha, hatthaṃ dhovitvā āgamissāmī”ti nadiṃ otari. tasmiṃ khaṇe sunakho ukkhaliṃ passāvassa pūresi. so taṃ passāvaṃ karontaṃ disvā mahantaṃ daṇḍamādāya taṃ tajjento āgacchi. so assājānīyamatto hutvā taṃ anubandhanto nānāvaṇṇo ahosi, kāḷopi hoti setopi suvaṇṇavaṇṇopi kabaropi uccopi nīcopi, evaṃ nānāvaṇṇo hutvā macchariyakosiyaṃ anubandhi. so maraṇabhayabhīto brāhmaṇe upasaṅkami. tepi uppatitvā ākāse ṭhitā. so tesaṃ taṃ iddhiṃ disvā gāthamāha — </p>
	<p class="paratype40">204<b>.</b> </p>
	<p class="paratype21">“uḷāravaṇṇā vata brāhmaṇā ime, ayañca vo sunakho kissa hetu.</p>
	<p class="paratype03">uccāvacaṃ vaṇṇanibhaṃ vikubbati, akkhātha no brāhmaṇā ke nu tumhe”ti.</p>
	<p class="paratype03">taṃ sutvā sakko devarājā — </p>
	<p class="paratype40">205<b>.</b> </p>
	<p class="paratype21">“cando ca sūriyo ca ubho idhāgatā, ayaṃ pana mātali devasārathi. </p>
	<p class="paratype22">sakkohamasmi tidasānamindo. eso ca kho pañcasikhoti vuccatī”ti.</p>
	<p class="paratype03">gāthaṃ vatvā tassa yasaṃ vaṇṇento gāthamāha — </p>
	<p class="paratype40">206<b>.</b> </p>
	<p class="paratype21">“pāṇissarā mudiṅgā ca, murajālambarāni ca. </p>
	<p class="paratype22">suttamenaṃ pabodhenti, paṭibuddho ca nandatī”ti.</p>
	<p class="paratype03">so tassa vacanaṃ sutvā “sakka, evarūpaṃ dibbasampattiṃ kinti katvā labhasī”ti pucchi. sakko “adānasīlā tāva pāpadhammā maccharino devalokaṃ na gacchanti, niraye nibbattantī”ti dassento — </p>
	<p class="paratype40">207<b>.</b> </p>
	<p class="paratype21">“ye kecime maccharino kadariyā, paribhāsakā samaṇabrāhmaṇānaṃ. </p>
	<p class="paratype22">idheva nikkhippa sarīradehaṃ, kāyassa bhedā nirayaṃ vajantī”ti. — </p>
	<p class="paratype25">imaṃ gāthaṃ vatvā dhamme ṭhitānaṃ devalokapaṭilābhaṃ dassetuṃ gāthamāha — </p>
	<p class="paratype40">208<b>.</b> </p>
	<p class="paratype21">“ye kecime suggatimāsamānā, dhamme ṭhitā saṃyame saṃvibhāge. </p>
	<p class="paratype22">idheva nikkhippa sarīradehaṃ, kāyassa bhedā sugatiṃ vajantī”ti.</p>
	<p class="paratype03">tattha <b>āsamānā</b>ti āsīsantā. ye keci sugatiṃ āsīsanti, sabbe te saṃyamasaṅkhāte dasasīladhamme saṃvibhāgasaṅkhāte dānadhamme ca ṭhitā hutvā idha sarīrasaṅkhātaṃ dehaṃ nikkhipitvā tassa kāyassa bhedā sugatiṃ vajantīti attho.</p>
	<p class="paratype03">evaṃ vatvā ca pana, “kosiya, na mayaṃ tava santike pāyāsatthāya āgatā, kāruññena pana taṃ anukampamānā āgatāmhā”ti tassa pakāsetuṃ āha — </p>
	<p class="paratype40">209<b>.</b> </p>
	<p class="paratype21">“tvaṃ nosi ñāti purimāsu jātisu, so maccharī rosako pāpadhammo. </p>
	<p class="paratype22">taveva atthāya idhāgatamhā, mā pāpadhammo nirayaṃ gamitthā”ti.</p>
	<p class="paratype03">tattha <b>so</b>ti so tvaṃ. <b>mā pāpadhammo</b>ti ayaṃ amhākaṃ ñāti pāpadhammo mā nirayaṃ agamāti etadatthaṃ āgatamhāti attho.</p>
	<p class="paratype03">taṃ sutvā kosiyo “atthakāmā kira me, ete maṃ nirayā uddharitvā sagge patiṭṭhāpetukāmā”ti tuṭṭhacitto āha — </p>
	<p class="paratype40">210<b>.</b> </p>
	<p class="paratype21">“addhā maṃ vo hitakāmā, yaṃ maṃ samanusāsatha. </p>
	<p class="paratype22">sohaṃ tathā karissāmi, sabbaṃ vuttaṃ hitesibhi. </p>
	<p class="paratype40">211<b>.</b> </p>
	<p class="paratype21">“esāhamajjeva uparamāmi, na cāhaṃ kiñci kareyya pāpaṃ. </p>
	<p class="paratype22">na cāpi me kiñci adeyyamatthi, na cāpidatvā udakaṃ pivāmi. </p>
	<p class="paratype40">212<b>.</b> </p>
	<p class="paratype21">“evañca me dadato sabbakālaṃ, bhogā ime vāsava khīyissanti. </p>
	<p class="paratype22">tato ahaṃ pabbajissāmi sakka, hitvāna kāmāni yathodhikānī”ti.</p>
	<p class="paratype03">tattha <b>ma</b>nti mama. <b>vo</b>ti tumhe. <b>yaṃ ma</b>nti yena maṃ samanusāsatha, tena me tumhe hitakāmā. <b>tathā</b>ti yathā vadatha, tatheva karissāmi. <b>uparamāmī</b>ti maccharibhāvato uparamāmi. <b>adeyyamatthī</b>ti ito paṭṭhāya ca mama ālopato upaḍḍhampi adeyyaṃ nāma natthi, <b>na cāpidatvā</b>ti udakapasatampi cāhaṃ labhitvā adatvā na pivissāmi. <b>khīyissantī</b>ti vikkhīyissanti. <b>yathodhikānī</b>ti vatthukāmakilesakāmavasena yathāṭhitakoṭṭhāsāniyeva.</p>
	<p class="paratype03">sakko macchariyakosiyaṃ dametvā nibbisevanaṃ katvā dānaphalaṃ jānāpetvā dhammadesanāya pañcasu sīlesu patiṭṭhāpetvā saddhiṃ tehi devanagarameva gato. macchariyakosiyopi nagaraṃ pavisitvā rājānaṃ anujānāpetvā “gahitagahitabhājanāni pūretvā gaṇhantū”ti yācakānaṃ dhanaṃ datvā tasmiṃ khīṇe nikkhamma himavantato dakkhiṇapasse gaṅgāya ceva ekassa ca jātassarassa antare paṇṇasālaṃ katvā pabbajitvā vanamūlaphalāhāro tattha ciraṃ vihāsi, jaraṃ pāpuṇi. tadā sakkassa āsā saddhā sirī hirīti catasso dhītaro honti. tā bahuṃ dibbagandhamālaṃ ādāya udakakīḷanatthāya anotattadahaṃ gantvā tattha kīḷitvā manosilātale nisīdiṃsu. tasmiṃ khaṇe nārado nāma brāhmaṇatāpaso tāvatiṃsabhavanaṃ divāvihāratthāya gantvā nandanavanacittalatāvanesu divāvihāraṃ katvā pāricchattakapupphaṃ chattaṃ viya chāyatthāya dhārayamāno manosilātalamatthakena attano vasanaṭṭhānaṃ kañcanaguhaṃ gacchati. atha tā tassa hatthe taṃ pupphaṃ disvā yāciṃsu. tamatthaṃ pakāsento satthā āha — </p>
	<p class="paratype40">213<b>.</b> </p>
	<p class="paratype21">“naguttame girivare gandhamādane, modanti tā devavarābhipālitā. </p>
	<p class="paratype22">athāgamā isivaro sabbalokagū, supupphitaṃ dumavarasākhamādiya. </p>
	<p class="paratype40">214<b>.</b> </p>
	<p class="paratype21">“suciṃ sugandhaṃ tidasehi sakkataṃ, pupphuttamaṃ amaravarehi sevitaṃ. </p>
	<p class="paratype22">aladdha maccehiva dānavehi vā, aññatra devehi tadārahaṃ hidaṃ. </p>
	<p class="paratype40">215<b>.</b> </p>
	<p class="paratype21">“tato catasso kanakattacūpamā, uṭṭhāya nāriyo pamadādhipā muniṃ. </p>
	<p class="paratype22">āsā ca saddhā ca sirī tato hirī, iccabravuṃ nāradadeva brāhmaṇaṃ. </p>
	<p class="paratype40">216<b>.</b> </p>
	<p class="paratype21">“sace anuddiṭṭhaṃ tayā mahāmuni, pupphaṃ imaṃ pārichattassa bramhe. </p>
	<p class="paratype22">dadāhi no sabbā gati te ijjhatu, tuvampi no hohi yatheva vāsavo. </p>
	<p class="paratype40">217<b>.</b> </p>
	<p class="paratype21">“taṃ yācamānābhisamekkha nārado, iccabravī saṃkalahaṃ udīrayi. </p>
	<p class="paratype22">na mayhamatthatthi imehi koci naṃ, yāyeva vo seyyasi sā piḷandhathā”ti.</p>
	<p class="paratype03">tattha <b>girivare</b>ti purimassa vevacanaṃ. <b>devavarābhipālitā</b>ti sakkena rakkhitā. <b>sabbalokagū</b>ti devaloke ca manussaloke ca sabbattha gamanasamattho. <b>dumavarasākhamādiyā</b>ti sākhāya jātattā dumavarasākhanti laddhanāmaṃ pupphaṃ gahetvā. <b>sakkata</b>nti katasakkāraṃ. <b>amaravarehī</b>ti sakkaṃ sandhāya vuttaṃ. <b>aññatra devehī</b>ti ṭhapetvā deve ca iddhimante ca aññehi manussehi vā yakkhādīhi vā aladdhaṃ. <b>tadārahaṃ hida</b>nti tesaṃyeva hi taṃ arahaṃ anucchavikaṃ. <b>kanakattacūpamā</b>ti kanakūpamā tacā. <b>uṭṭhāyā</b>ti ayyo mālāgandhavilepanādipaṭivirato pupphaṃ na piḷandhissati, ekasmiṃ padese chaḍḍessati, etha taṃ yācitvā pupphaṃ piḷandhissāmāti hatthe pasāretvā yācamānā ekappahāreneva uṭṭhahitvā. <b>pamadādhipā</b>ti pamadānaṃ uttamā. <b>muni</b>nti isiṃ. </p>
	<p class="paratype01"><b>anuddiṭṭha</b>nti “asukassa nāma dassāmī”ti na uddiṭṭhaṃ. <b>sabbā gati te ijjhatū</b>ti sabbā te cittagati ijjhatu, patthitapatthitassa lābhī hohīti tassa thulimaṅgalaṃ vadanti. <b>yatheva vāsavo</b>ti yathā amhākaṃ pitā vāsavo icchiticchitaṃ deti, tatheva no tvampi hohīti. <b>ta</b>nti taṃ pupphaṃ. <b>abhisamekkhā</b>ti disvā. <b>saṃkalaha</b>nti nānāgāhaṃ kalahavaḍḍhanaṃ kathaṃ udīrayi. <b>imehī</b>ti imehi pupphehi nāma mayhaṃ attho natthi, paṭivirato ahaṃ mālādhāraṇatoti dīpeti. <b>yāyeva vo seyyasī</b>ti yā tumhākaṃ antare jeṭṭhikā. <b>sā piḷandhathā</b>ti sā etaṃ piḷandhatūti attho.</p>
	<p class="paratype03">tā catassopi tassa vacanaṃ sutvā gāthamāhaṃsu — </p>
	<p class="paratype40">218<b>.</b> </p>
	<p class="paratype21">“tvaṃ nottamevābhisamekkha nārada, yassicchasi tassā anuppavecchasu. </p>
	<p class="paratype22">yassā hi no nārada tvaṃ padassasi, sāyeva no hehiti seṭṭhasammatā”ti.</p>
	<p class="paratype03">tattha <b>tvaṃ nottamevā</b>ti uttamamahāmuni tvameva no upadhārehi. tāsaṃ vacanaṃ sutvā nārado tā ālapanto gāthamāha — </p>
	<p class="paratype40">219<b>.</b> </p>
	<p class="paratype21">“akallametaṃ vacanaṃ sugatte, ko brāhmaṇo saṃkalahaṃ udīraye. </p>
	<p class="paratype22">gantvāna bhūtādhipameva pucchatha, sace na jānātha idhuttamādhamen”ti.</p>
	<p class="paratype03">tassattho — bhadde sugatte, idaṃ tumhehi vuttaṃ vacanaṃ mama ayuttaṃ, evañhi sati mayā tumhesu ekaṃ seṭṭhaṃ, sesā hīnā karontena kalaho vaḍḍhito bhavissati, ko bāhitapāpo brāhmaṇo kalahaṃ udīraye vaḍḍheyya. evarūpassa hi kalahavaḍḍhanaṃ nāma ayuttaṃ, tasmā ito gatvā attano pitaraṃ bhūtādhipaṃ sakkameva pucchatha, sace attano uttamaṃ adhamañca na jānāthāti. </p>
	<p class="paratype01">tato satthā gāthamāha — </p>
	<p class="paratype40">220<b>.</b> </p>
	<p class="paratype21">“tā nāradena paramappakopitā, udīritā vaṇṇamadena mattā. </p>
	<p class="paratype22">sakāse gantvāna sahassacakkhuno, pucchiṃsu bhūtādhipaṃ kā nu seyyasī”ti.</p>
	<p class="paratype03">tattha <b>paramappakopitā</b>ti pupphaṃ adadantena ativiya kopitā tassa kupitā hutvā. <b>udīritā</b>ti “bhūtādhipameva pucchathā”ti vuttā. <b>sahassacakkhuno</b>ti sakkassa santikaṃ gantvā. <b>kā nū</b>ti amhākaṃ antare katamā uttamāti pucchiṃsu.</p>
	<p class="paratype03">evaṃ pucchitvā ṭhitā — </p>
	<p class="paratype40">221<b>.</b> </p>
	<p class="paratype21">“tā disvā āyattamanā purindado, iccabravī devavaro katañjalī. </p>
	<p class="paratype22">sabbāva vo hotha sugatte sādisī, koneva bhadde kalahaṃ udīrayī”ti.</p>
	<p class="paratype03">tattha <b>tā disvā</b>ti, bhikkhave, catassopi attano santikaṃ āgatā disvā. <b>āyattamanā</b>ti ussukkamanā byāvaṭacittā. <b>katañjalī</b>ti namassamānāhi devatāhi paggahitañjalī. <b>sādisī</b>ti sabbāva tumhe sādisiyo. <b>ko nevā</b>ti ko nu evaṃ. <b>kalahaṃ udīrayī</b>ti idaṃ nānāgāhaṃ viggahaṃ kathesi vaḍḍhesi.</p>
	<p class="paratype03">athassa tā kathayamānā gāthamāhaṃsu — </p>
	<p class="paratype40">222<b>.</b> </p>
	<p class="paratype21">“yo sabbalokaccarito mahāmuni, dhamme ṭhito nārado saccanikkamo. </p>
	<p class="paratype27">so nobravi girivare gandhamādane, gantvāna bhūtādhipameva pucchatha. </p>
	<p class="paratype22">sace na jānātha idhuttamādhaman”ti.</p>
	<p class="paratype03">tattha <b>saccanikkamo</b>ti tathaparakkamo.</p>
	<p class="paratype03">taṃ sutvā sakko “imā catassopi mayhaṃ dhītarova, sacāhaṃ ‘etāsu ekā guṇasampannā uttamā’ti vakkhāmi, sesā kujjhissanti, na sakkā ayaṃ aḍḍo vinicchinituṃ, imā himavante kosiyatāpasassa santikaṃ pesesāmi, so etāsaṃ aḍḍaṃ vinicchinissatī”ti cintetvā “ahaṃ tumhākaṃ aḍḍaṃ na vinicchinissāmi, himavante kosiyo nāma tāpaso atthi, tassāhaṃ attano sudhābhojanaṃ pesessāmi, so parassa adatvā na bhuñjati, dadanto ca vicinitvā guṇavantānaṃ deti, yā tumhesu tassa hatthato bhattaṃ labhissati, sā uttamā bhavissatī”ti ācikkhanto gāthamāha — </p>
	<p class="paratype40">223<b>.</b> </p>
	<p class="paratype21">“asu brahāraññacaro mahāmuni, nādatvā bhattaṃ varagatte bhuñjati. </p>
	<p class="paratype27">viceyya dānāni dadāti kosiyo, </p>
	<p class="paratype22">yassā hi so dassati sāva seyyasī”ti.</p>
	<p class="paratype03">tattha <b>brahāraññadharo</b>ti mahāaraññavāsī.</p>
	<p class="paratype03">iti so tāpasassa santikaṃ pesetvā mātaliṃ pakkosāpetvā tassa santikaṃ pesento anantaraṃ gāthamāha — </p>
	<p class="paratype40">224<b>.</b> </p>
	<p class="paratype21">“asū hi yo sammati dakkhiṇaṃ disaṃ, gaṅgāya tīre himavantapassani. </p>
	<p class="paratype22">sa kosiyo dullabhapānabhojano, tassa sudhaṃ pāpaya devasārathī”ti. </p>
	<p class="paratype01">tattha <b>sammatī</b>ti vasati. <b>dakkhiṇa</b>nti himavantassa dakkhiṇāya disāya. <b>passanī</b>ti passe.</p>
	<p class="paratype03">tato satthā āha — </p>
	<p class="paratype40">225<b>.</b> </p>
	<p class="paratype21">“sa mātalī devavarena pesito, sahassayuttaṃ abhiruyha sandanaṃ. </p>
	<p class="paratype22">sukhippameva upagamma assamaṃ, adissamāno munino sudhaṃ adā”ti.</p>
	<p class="paratype03">tattha <b>adissamāno</b>ti, bhikkhave, so mātali devarājassa vacanaṃ sampaṭicchitvā taṃ assamaṃ gantvā adissamānakāyo hutvā tassa sudhaṃ adāsi, dadamāno ca rattiṃ padhānamanuyuñjitvā paccūsasamaye aggiṃ paricaritvā vibhātāya rattiyā udentaṃ sūriyaṃ namassamānassa ṭhitassa tassa hatthe sudhābhojanapātiṃ ṭhapesi.</p>
	<p class="paratype03">kosiyo taṃ gahetvā ṭhitakova gāthādvayamāha — </p>
	<p class="paratype40">226<b>.</b> </p>
	<p class="paratype21">“udaggihuttaṃ upatiṭṭhato hi me, pabhaṅkaraṃ lokatamonuduttamaṃ. </p>
	<p class="paratype27">sabbāni bhūtāni adhicca vāsavo. </p>
	<p class="paratype22">ko neva me pāṇisu kiṃ sudhodahi. </p>
	<p class="paratype40">227<b>.</b> </p>
	<p class="paratype21">“saṅkhūpamaṃ setamatulyadassanaṃ, suciṃ sugandhaṃ piyarūpamabbhutaṃ. </p>
	<p class="paratype22">adiṭṭhapubbaṃ mama jātu cakkhubhi, kā devatā pāṇisu kiṃ sudhodahī”ti.</p>
	<p class="paratype03">tattha <b>udaggihutta</b>nti udakāggihuttaṃ paricaritvā aggisālato nikkhamma paṇṇasāladvāre ṭhatvā pabhaṅkaraṃ lokatamonudaṃ uttamaṃ ādiccaṃ upatiṭṭhato mama sabbāni bhūtāni adhicca atikkamitvā vattamāno vāsavo nu kho evaṃ mama pāṇīsu kiṃ sudhaṃ kiṃ nāmetaṃ odahi. “saṅkhūpaman”tiādīhi ṭhitakova sudhaṃ vaṇṇeti.</p>
	<p class="paratype03">tato mātali āha — </p>
	<p class="paratype40">228<b>.</b> </p>
	<p class="paratype21">“ahaṃ mahindena mahesi pesito, sudhābhihāsiṃ turito mahāmuni. </p>
	<p class="paratype22">jānāsi maṃ mātali devasārathi, bhuñjassu bhattuttama mābhivārayi. </p>
	<p class="paratype40">229<b>.</b> </p>
	<p class="paratype21">“bhuttā ca sā dvādasa hanti pāpake, khudaṃ pipāsaṃ aratiṃ daraklamaṃ. </p>
	<p class="paratype22">kodhūpanāhañca vivādapesuṇaṃ, sītuṇha tandiñca rasuttamaṃ idan”ti.</p>
	<p class="paratype03">tattha <b>sudhābhihāsi</b>nti imaṃ sudhābhojanaṃ tuyhaṃ abhihariṃ. <b>jānāsī</b>ti jānāhi maṃ tvaṃ, ahaṃ mātali nāma devasārathīti attho. <b>mābhivārayī</b>ti na bhuñjāmīti appaṭikkhipitvā bhuñja mā papañca kari. <b>pāpake</b>ti ayañhi sudhā bhuttā dvādasa pāpadhamme hanati. <b>khuda</b>nti paṭhamaṃ tāva chātabhāvaṃ hanati, dutiyaṃ pānīyapipāsaṃ, tatiyaṃ ukkaṇṭhitaṃ, catutthaṃ kāyadarathaṃ, pañcamaṃ kilantabhāvaṃ, chaṭṭhaṃ kodhaṃ, sattamaṃ upanāhaṃ, aṭṭhamaṃ vivādaṃ, navamaṃ pesuṇaṃ, dasamaṃ sītaṃ, ekādasamaṃ uṇhaṃ, dvādasamaṃ tandiṃ ālasiyabhāvaṃ, idaṃ rasuttamaṃ uttamarasaṃ sudhābhojanaṃ ime dvādasa pāpadhamme hanati.</p>
	<p class="paratype03">taṃ sutvā kosiyo attano vatasamādānaṃ āvikaronto — </p>
	<p class="paratype40">230<b>.</b> </p>
	<p class="paratype21">“na kappatī mātali mayha bhuñjituṃ, pubbe adatvā iti me vatuttamaṃ. </p>
	<p class="paratype22">na cāpi ekāsnamariyapūjitaṃ, asaṃvibhāgī ca sukhaṃ na vindatī”ti. — </p>
	<p class="paratype25">gāthaṃ vatvā, “bhante, tumhehi parassa adatvā bhojane kaṃ dosaṃ disvā idaṃ vataṃ samādinnan”ti mātalinā puṭṭho āha — </p>
	<p class="paratype40">231<b>.</b> </p>
	<p class="paratype21">“thīghātakā ye cime pāradārikā, mittadduno ye ca sapanti subbate. </p>
	<p class="paratype22">sabbe ca te maccharipañcamādhamā, tasmā adatvā udakampi nāsniye. </p>
	<p class="paratype40">232<b>.</b> </p>
	<p class="paratype21">“sohitthiyā vā purisassa vā pana, dassāmi dānaṃ vidusampavaṇṇitaṃ. </p>
	<p class="paratype22">saddhā vadaññū idha vītamaccharā, bhavanti hete sucisaccasammatā”ti.</p>
	<p class="paratype03">tattha <b>pubbe</b>ti paṭhamaṃ adatvā, atha vā iti me pubbe vatuttamaṃ idaṃ pubbeva mayā vataṃ samādinnanti dasseti. <b>na cāpi ekāsnamariyapūjita</b>nti ekakassa asanaṃ na ariyehi buddhādīhi pūjitaṃ. <b>sukha</b>nti dibbamānusikaṃ sukhaṃ na labhati. <b>thīghātakā</b>ti itthighātakā. <b>ye cime</b>ti ye ca ime. <b>sapantī</b>ti akkosanti. <b>subbate</b>ti dhammikasamaṇabrāhmaṇe. <b>maccharipañcamā</b>ti maccharī pañcamo etesanti maccharipañcamā. <b>adhamā</b>ti ime pañca adhamā nāma. <b>tasmā</b>ti yasmā ahaṃ pañcamādhamabhāvabhayena adatvā udakampi <b>nāsniye</b> na paribhuñjissāmīti imaṃ vataṃ samādiyiṃ. <b>sohitthiyā vā</b>ti so ahaṃ itthiyā vā. <b>vidusampavaṇṇita</b>nti vidūhi paṇḍitehi buddhādīhi vaṇṇitaṃ. <b>sucisaccasammatā</b>ti ete okappaniyasaddhāya samannāgatā vadaññū vītamaccharā purisā sucī ceva uttamasammatā ca hontīti attho.</p>
	<p class="paratype03">taṃ sutvā mātali dissamānakāyena aṭṭhāsi. tasmiṃ khaṇe tā catasso devakaññāyo catuddisaṃ aṭṭhaṃsu, sirī pācīnadisāya aṭṭhāsi, āsā dakkhiṇadisāya, saddhā pacchimadisāya, hirī uttaradisāya. tamatthaṃ pakāsento satthā āha — </p>
	<p class="paratype40">233<b>.</b> </p>
	<p class="paratype21">“ato matā devavarena pesitā, kaññā catasso kanakattacūpamā. </p>
	<p class="paratype22">āsā ca saddhā ca sirī tato hirī, taṃ assamaṃ āgamu yattha kosiyo. </p>
	<p class="paratype40">234<b>.</b> </p>
	<p class="paratype21">“tā disvā sabbo paramappamodito, subhena vaṇṇena sikhārivaggino. </p>
	<p class="paratype22">kaññā catasso caturo catuddisā, iccabravī mātalino ca sammukhā. </p>
	<p class="paratype40">235<b>.</b> </p>
	<p class="paratype21">“purimaṃ disaṃ kā tvaṃ pabhāsi devate, alaṅkatā tāravarāva osadhī. </p>
	<p class="paratype22">pucchāmi taṃ kañcanavelliviggahe, ācikkha me tvaṃ katamāsi devatā. </p>
	<p class="paratype40">236<b>.</b> </p>
	<p class="paratype21">“sirāha devī manujehi pūjitā, apāpasattūpanisevinī sadā. </p>
	<p class="paratype22">sudhāvivādena tavantimāgatā, taṃ maṃ sudhāya varapañña bhājaya. </p>
	<p class="paratype40">237<b>.</b> </p>
	<p class="paratype21">“yassāhamicchāmi sudhaṃ mahāmuni, so sabbakāmehi naro pamodati. </p>
	<p class="paratype22">sirīti maṃ jānahi jūhatuttama, taṃ maṃ sudhāya varapañña bhājayā”ti.</p>
	<p class="paratype03">tattha <b>ato</b>ti tato. <b>matā</b>ti anumatā, atha devavarena anumatā ceva pesitā cāti attho. <b>sabbo paramappamodito</b>ti anavaseso hutvā atipamodito. “sāman”tipi pāṭho, tā devatā sāmaṃ disvāti attho. <b>caturo</b>ti caturā. ayameva vā pāṭho, cāturiyena samannāgatāti attho. <b>tāravarā</b>ti tārakānaṃ varā. <b>kañcanavelliviggahe</b>ti kañcanarūpasadisasarīre. <b>sirāhā</b>ti sirī ahaṃ. <b>tavantimāgatā</b>ti tava santikaṃ āgatā. <b>bhājayā</b>ti yathā maṃ sudhā bhajati, tathā karohi, sudhaṃ me dehīti attho. <b>jānahī</b>ti jāna. <b>jūhatuttamā</b>ti aggiṃ juhantānaṃ uttama.</p>
	<p class="paratype03">taṃ sutvā kosiyo āha — </p>
	<p class="paratype40">238<b>.</b> </p>
	<p class="paratype21">“sippena vijjācaraṇena buddhiyā, narā upetā paguṇā sakammunā. </p>
	<p class="paratype22">tayā vihīnā na labhanti kiñcanaṃ, tayidaṃ na sādhu yadidaṃ tayā kataṃ. </p>
	<p class="paratype40">239<b>.</b> </p>
	<p class="paratype21">“passāmi posaṃ alasaṃ mahagghasaṃ, sudukkulīnampi arūpimaṃ naraṃ. </p>
	<p class="paratype22">tayānugutto siri jātimāmapi, peseti dāsaṃ viya bhogavā sukhī. </p>
	<p class="paratype40">240<b>.</b> </p>
	<p class="paratype21">“taṃ taṃ asaccaṃ avibhajjaseviniṃ, jānāmi mūḷhaṃ vidurānupātiniṃ. </p>
	<p class="paratype22">na tādisī arahati āsanūdakaṃ, kuto sudhā gaccha na mayha ruccasī”ti.</p>
	<p class="paratype03">tattha <b>sippenā</b>ti hatthiassarathadhanusippādinā. <b>vijjācaraṇenā</b>ti vedattayasaṅkhātāya vijjāya ceva sīlena ca. <b>paguṇā sakammunā</b>ti attano purisakārena padhānaguṇasamannāgatā. <b>kiñcana</b>nti kiñci appamattakampi yasaṃ vā sukhaṃ vā na labhanti. <b>yadida</b>nti yaṃ etaṃ issariyatthāya sippāni uggaṇhitvā carantānaṃ tayā vekallaṃ kataṃ, taṃ te na sādhu. <b>arūpima</b>nti virūpaṃ. <b>tayānugutto</b>ti tayā anurakkhito. <b>jātimāmapī</b>ti jātisampannampi sippavijjācaraṇabuddhikammehi sampannampi. <b>pesetī</b>ti pesanakārakaṃ karoti. <b>taṃ ta</b>nti tasmā taṃ. <b>asacca</b>nti sabhāvasaṅkhāte sacce avattanatāya asaccaṃ uttamabhāvarahitaṃ. <b>avibhajjasevini</b>nti avibhajitvā yuttāyuttaṃ ajānitvā sippādisampannepi itarepi sevamānaṃ. <b>vidurānupātini</b>nti paṇḍitānupātiniṃ paṇḍite pātetvā pothetvā viheṭhetvā caramānaṃ. <b>kuto sudhā</b>ti tādisāya nigguṇāya kuto sudhābhojanaṃ, na me ruccasi, gaccha mā idha tiṭṭhāti.</p>
	<p class="paratype03">sā tena paṭikkhittā tatthevantaradhāyi. tato so āsāya saddhiṃ sallapanto āha — </p>
	<p class="paratype40">241<b>.</b> </p>
	<p class="paratype21">“kā sukkadāṭhā paṭimukkakuṇḍalā, cittaṅgadā kambuvimaṭṭhadhārinī. </p>
	<p class="paratype22">osittavaṇṇaṃ paridayha sobhasi, kusaggirattaṃ apiḷayha mañjariṃ. </p>
	<p class="paratype40">242<b>.</b> </p>
	<p class="paratype21">“migīva bhantā saracāpadhārinā, virādhitā mandamiva udikkhasi. </p>
	<p class="paratype22">ko te dutīyo ida mandalocane, na bhāyasi ekikā kānane vane”ti.</p>
	<p class="paratype03">tattha <b>cittaṅgadā</b>ti citrehi aṅgadehi samannāgatā. <b>kambuvimaṭṭhadhārinī</b>ti karaṇapariniṭṭhitena vimaṭṭhasuvaṇṇālaṅkāradhārinī. <b>osittavaṇṇa</b>nti avasittaudakadhāravaṇṇaṃ dibbadukūlaṃ. <b>paridayhā</b>ti nivāsetvā ceva pārupitvā ca. <b>kusaggiratta</b>nti kusatiṇaggisikhāvaṇṇaṃ. <b>apiḷayha mañjari</b>nti sapallavaṃ asokakaṇṇikaṃ kaṇṇe piḷandhitvāti vuttaṃ hoti. <b>saracāpadhārinā</b>ti luddena. <b>virādhitā</b>ti viraddhapahārā. <b>mandamivā</b>ti yathā sā migī bhītā vanantare ṭhatvā taṃ mandaṃ mandaṃ oloketi, evaṃ olokesi.</p>
	<p class="paratype03">tato āsā āha — </p>
	<p class="paratype40">243<b>.</b> </p>
	<p class="paratype21">“na me dutīyo idha matthi kosiya, masakkasārappabhavamhi devatā. </p>
	<p class="paratype22">āsā sudhāsāya tavantimāgatā, taṃ maṃ sudhāya varapañña bhājayā”ti.</p>
	<p class="paratype03">tattha <b>masakkasārappabhavā</b>ti tāvatiṃsabhavane sambhavā.</p>
	<p class="paratype03">taṃ sutvā kosiyo “tvaṃ kira yo te ruccati, tassa āsāphalanipphādanena āsaṃ desi, yo te na ruccati, tassa na desi, natthi tayā samā patthitatthavināsikā”ti dīpento āha — </p>
	<p class="paratype40">244<b>.</b> </p>
	<p class="paratype21">“āsāya yanti vāṇijā dhanesino, nāvaṃ samāruyha parenti aṇṇave. </p>
	<p class="paratype22">te tattha sīdanti athopi ekadā, jīnādhanā enti vinaṭṭhapābhatā. </p>
	<p class="paratype40">245<b>.</b> </p>
	<p class="paratype21">“āsāya khettāni kasanti kassakā, vapanti bījāni karontupāyaso. </p>
	<p class="paratype22">ītīnipātena avuṭṭhitāya vā, na kiñci vindanti tato phalāgamaṃ. </p>
	<p class="paratype40">246<b>.</b> </p>
	<p class="paratype21">“athattakārāni karonti bhattusu, āsaṃ purakkhatvā narā sukhesino. </p>
	<p class="paratype22">te bhatturatthā atigāḷhitā puna, disā panassanti aladdha kiñcanaṃ. </p>
	<p class="paratype40">247<b>.</b> </p>
	<p class="paratype21">“hitvāna dhaññañca dhanañca ñātake, āsāya saggādhimanā sukhesino. </p>
	<p class="paratype22">tapanti lūkhampi tapaṃ cirantaraṃ, kumaggamāruyha parenti duggatiṃ. </p>
	<p class="paratype40">248<b>.</b> </p>
	<p class="paratype21">“āsā visaṃvādikasammatā ime, āse sudhāsaṃ vinayassu attani. </p>
	<p class="paratype22">na tādisī arahati āsanūdakaṃ, kuto sudhā gaccha na mayha ruccasī”ti.</p>
	<p class="paratype03">tattha <b>parentī</b>ti pakkhandanti. <b>jīnādhanā</b>ti jīnadhanā. iti tava vasena eke sampajjanti eke vipajjanti, natthi tayā sadisā pāpadhammāti vadati. <b>karontupāyaso</b>ti taṃ taṃ kiccaṃ upāyena karonti. <b>ītīnipātenā</b>ti visamavātamūsikasalabhasukapāṇakasetaṭṭhikarogādīnaṃ sassupaddavānaṃ aññataranipātena vā. <b>tato</b>ti tato sassato te kiñci phalaṃ na vindanti, tesampi āsacchedanakammaṃ tvameva karosīti vadati. <b>athattakārānī</b>ti yuddhabhūmīsu purisakāre. <b>āsaṃ purakkhatvā</b>ti issariyāsaṃ purato katvā. <b>bhatturatthā</b>ti sāmino atthāya. <b>atigāḷitā</b>ti paccatthikehi atipīḷitā viluttasāpateyyā ddhastasenavāhanā hutvā. <b>panassantī</b>ti palāyanti. <b>aladdha kiñcana</b>nti kiñci issariyaṃ alabhitvā . iti etesampi issariyālābhaṃ tvameva karosīti vadati. <b>saggādhimanā</b>ti saggaṃ adhigantumanā. <b>lūkha</b>nti nirojaṃ pañcatapādikaṃ kāyakilamathaṃ. <b>cirantara</b>nti cirakālaṃ. <b>āsā visaṃvādikasammatā ime</b>ti evaṃ ime sattā saggāsāya duggatiṃ gacchanti, tasmā tvaṃ āsā nāma visaṃvādikasammatā visaṃvādikāti saṅkhaṃ gatā. <b>āse</b>ti taṃ ālapati.</p>
	<p class="paratype03">sāpi tena paṭikkhittā antaradhāyi. tato saddhāya saddhiṃ sallapanto gāthamāha — </p>
	<p class="paratype40">249<b>.</b> </p>
	<p class="paratype21">“daddallamānā yasasā yasassinī, jighaññanāmavhayanaṃ disaṃ pati. </p>
	<p class="paratype22">pucchāmi taṃ kañcanavelliviggahe, ācikkha me tvaṃ katamāsi devate”ti.</p>
	<p class="paratype03">tattha <b>daddallamānā</b>ti jalamānā. <b>jighaññanāmavhayana</b>nti aparāti ca pacchimāti ca evaṃ jighaññena lāmakena nāmena vuccamānaṃ disaṃ pati daddallamānā tiṭṭhasi.</p>
	<p class="paratype03">tato sā gāthamāha — </p>
	<p class="paratype40">250<b>.</b> </p>
	<p class="paratype21">“saddhāha devī manujehi pūjitā, apāpasattūpanisevinī sadā. </p>
	<p class="paratype22">sudhāvivādena tavanti māgatā, taṃ maṃ sudhāya varapañña bhājayā”ti.</p>
	<p class="paratype03">tattha <b>saddhā</b>ti yassa kassaci vacanapattiyāyanā sāvajjāpi hoti anavajjāpi. <b>pūjitā</b>ti anavajjakoṭṭhāsavasena pūjitā. <b>apāpasattūpanisevinī</b>ti anavajjasaddhāya ca ekantapattiyāyanusabhāvāra paresupi pattiyāyanavidahanasamatthāya devatāyetaṃ nāmaṃ.</p>
	<p class="paratype03">athaṃ naṃ kosiyo “ime sattā yassa kassaci vacanaṃ saddahitvā taṃ taṃ karontā kattabbato akattabbameva bahutaraṃ karonti, taṃ sabbaṃ tayā kāritaṃ nāma hotī”ti vatvā evamāha — </p>
	<p class="paratype40">251<b>.</b> </p>
	<p class="paratype21">“dānaṃ damaṃ cāgamathopi saṃyamaṃ, ādāya saddhāya karonti hekadā. </p>
	<p class="paratype22">theyyaṃ musā kūṭamathopi pesuṇaṃ, karonti heke puna viccutā tayā. </p>
	<p class="paratype40">252<b>.</b> </p>
	<p class="paratype21">“bhariyāsu poso sadisīsu pekkhavā, sīlūpapannāsu patibbatāsupi. </p>
	<p class="paratype22">vinetvāna chandaṃ kulitthirāsupi, karoti saddhaṃ puna kumbhadāsiyā. </p>
	<p class="paratype40">253<b>.</b> </p>
	<p class="paratype21">“tvameva saddhe paradārasevinī, pāpaṃ karosi kusalampi riñcasi. </p>
	<p class="paratype22">na tādisī arahati āsanūdakaṃ, kuto sudhā gaccha na mayha ruccasī”ti.</p>
	<p class="paratype03">tattha <b>dāna</b>nti dasavatthukaṃ puññacetanaṃ. damab^nti indriyadamanaṃ. <b>cāga</b>nti deyyadhammapariccāgaṃ. <b>saṃyama</b>nti sīlaṃ. <b>ādāya saddhāyā</b>ti “etāni dānādīni mahānisaṃsāni kattabbānī”ti vadataṃ vacanaṃ saddhāya ādiyitvāpi karonti ekadā. <b>kūṭa</b>nti tulākūṭādikaṃ vā gāmakūṭādikaṃ kammaṃ vā. <b>karonti heke</b>ti eke manussā evarūpesu nāma kālesu imesañca atthāya theyyādīni kattabbānīti kesañci vacanaṃ saddahitvā etānipi karonti. <b>puna viccutā tayā</b>ti puna tayā visuttā sāvajjadukkhavipākānetāni na kattabbānīti vadataṃ vacanaṃ apattiyāyitvāpi karonti. iti tava vasena sāvajjampi anavajjampi kareyyāsi vadati.</p>
	<p class="paratype03"><b>sadisīsū</b>ti jātigottasīlādīhi sadisīsu. <b>pekkhavā</b>ti pekkhā vuccati taṇhā, sataṇhoti attho. <b>chanda</b>nti chandarāgaṃ. <b>karoti saddha</b>nti kumbhadāsiyāpi vacane saddhaṃ karoti, tassā “ahaṃ tumhākaṃ idaṃ nāma upakāraṃ karissāmī”ti vadantiyā pattiyāyitvā kulitthiyopi chaḍḍetvā tameva paṭisevati, asukā nāma tumhesu paṭibaddhacittāti kumbhadāsiyāpi vacane saddhaṃ katvāva paradāraṃ sevati. <b>tvameva saddhe paradārasevinī</b>ti yasmā taṃ taṃ pattiyāyitvā tava vasena paradāraṃ sevanti pāpaṃ karonti kusalaṃ jahanti, tasmā tvameva paradārasevinī tvaṃ pāpāni karosi, kusalampi riñcasi, natthi tayā samā lokavināsikā pāpadhammā, gaccha na me ruccasīti.</p>
	<p class="paratype03">sā tattheva antaradhāyi. kosiyopi uttarato ṭhitāya hiriyā saddhiṃ sallapanto gāthādvayamāha — </p>
	<p class="paratype40">254<b>.</b> </p>
	<p class="paratype21">“jighaññarattiṃ aruṇasmimūhate, yā dissati uttamarūpavaṇṇinī. </p>
	<p class="paratype22">tathūpamā maṃ paṭibhāsi devate, ācikkha me tvaṃ katamāsi accharā. </p>
	<p class="paratype40">255<b>.</b> </p>
	<p class="paratype21">“kāḷā nidāgheriva aggijāriva, anileritā lohitapattamālinī. </p>
	<p class="paratype22">kā tiṭṭhasi mandamigāvalokayaṃ, bhāsesamānāva giraṃ na muñcasī”ti.</p>
	<p class="paratype03">tattha <b>jighaññaratti</b>nti pacchimarattiṃ, rattipariyosāneti attho. <b>ūhate</b>ti aruṇe uggate. <b>yā</b>ti yā puratthimā disā rattasuvaṇṇatāya uppamarūpadharā hutvā dissati. <b>kāḷā nidāgherivā</b>ti nidāghasamaye kāḷavalli viya. <b>aggijārivā</b>ti aggijālā iva, sāpi nijjhāmakhettesu taruṇauṭṭhitakāḷavalli viyāti attho. <b>lohitapattamālinī</b>ti lohitavaṇṇehi pattehi parivutā. <b>kā tiṭṭhasī</b>ti yathā sā taruṇakāḷavalli vāteritā vilāsamānā sobhamānā tiṭṭhati, evaṃ kā nāma tvaṃ tiṭṭhasi. <b>bhāsesamānāvā</b>ti mayā saddhiṃ bhāsitukāmā viya hosi, na ca giraṃ muñcasi.</p>
	<p class="paratype03">tato sā gāthamāha — </p>
	<p class="paratype40">256<b>.</b> </p>
	<p class="paratype21">“hirāha devī manujehi pūjitā, apāpasattūpanisevinī sadā. </p>
	<p class="paratype27">sudhāvivādena tavantimāgatā, sāhaṃ na sakkomi sudhampi yācituṃ. </p>
	<p class="paratype22">kopīnarūpā viya yācanitthiyā”ti.</p>
	<p class="paratype03">tattha <b>hirāha</b>nti hirī ahaṃ. <b>sudhampī</b>ti sā ahaṃ sudhābhojanaṃ taṃ yācitumpi na sakkomi. kiṃkāraṇā? <b>kopīnarūpā viya yācanitthiyā,</b> yasmā itthiyā yācanā nāma kopīnarūpā viya rahassaṅgavivaraṇasadisā hoti, nillajjā viya hotīti attho.</p>
	<p class="paratype03">taṃ sutvā tāpaso dve gāthā abhāsi — </p>
	<p class="paratype40">257<b>.</b> </p>
	<p class="paratype04">“dhammena ñāyena sugatte lacchasi, eso hi dhammo na hi yācanā sudhā. </p>
	<p class="paratype22">taṃ taṃ ayācantimahaṃ nimantaye, sudhāya yañcicchasi tampi dammi te. </p>
	<p class="paratype40">258<b>.</b> </p>
	<p class="paratype21">“sā tvaṃ mayā ajja sakamhi assame, nimantitā kañcanavelliviggahe. </p>
	<p class="paratype22">tuvañhi me sabbarasehi pūjiyā, taṃ pūjayitvāna sudhampi asniye”ti.</p>
	<p class="paratype03">tattha <b>dhammenā</b>ti sabhāvena. <b>ñāyenā</b>ti kāraṇena. <b>na hi yācanā sudhā</b>ti na hi yācanāya sudhā labbhati, teneva kāraṇena itarā tisso nalabhiṃsu. <b>taṃ ta</b>nti tasmā taṃ. <b>yañcicchasī</b>ti na kevalaṃ nimantemiyeva, yañca sudhaṃ icchasi, tampi dammi te. <b>kañcanavelliviggahe</b>ti kañcanarāsisassirikasarīre. <b>pūjiyā</b>ti na kevalaṃ sudhāya, aññehipi sabbarasehi tvaṃ mayā pūjetabbayuttakāva. <b>asniye</b>ti taṃ pūjetvā sace sudhāya avasesaṃ bhavissati, ahampi bhuñjissāmi.</p>
	<p class="paratype03">tato aparā abhisambuddhagāthā — </p>
	<p class="paratype40">259<b>.</b> </p>
	<p class="paratype21">“sā kosiyenānumatā jutīmatā, addhā hiri rammaṃ pāvisi yassamaṃ. </p>
	<p class="paratype22">udakavantaṃ phalamariyapūjitaṃ, apāpasattūpanisevitaṃ sadā. </p>
	<p class="paratype40">260<b>.</b> </p>
	<p class="paratype21">“rukkhaggahānā bahukettha pupphitā, ambā piyālā panasā ca kiṃsukā. </p>
	<p class="paratype22">sobhañjanā loddamathopi paddhakā, kekā ca bhaṅgā tilakā supupphitā. </p>
	<p class="paratype40">261<b>.</b> </p>
	<p class="paratype21">“sālā karerī bahukettha jambuyo, assatthanigrodhamadhukavetasā. </p>
	<p class="paratype22">uddālakā pāṭali sinduvārakā, manuññagandhā mucalindaketakā. </p>
	<p class="paratype40">262<b>.</b> </p>
	<p class="paratype21">“hareṇukā veḷukā keṇu tindukā, sāmākanīvāramathopi cīnakā. </p>
	<p class="paratype22">mocā kadalī bahukettha sāliyo, pavīhayo ābhūjino ca taṇḍulā. </p>
	<p class="paratype40">263<b>.</b> </p>
	<p class="paratype21">“tassevuttarapassena, jātā pokkharaṇī sivā. </p>
	<p class="paratype22">akakkasā apabbhārā, sādhu appaṭigandhikā. </p>
	<p class="paratype40">264<b>.</b> </p>
	<p class="paratype21">“tattha macchā sanniratā, khemino bahubhojanā. </p>
	<p class="paratype27">siṅgū savaṅkā saṃkulā, satavaṅkā ca rohitā. </p>
	<p class="paratype22">āḷigaggarakākiṇṇā, pāṭhīnā kākamacchakā. </p>
	<p class="paratype40">265<b>.</b> </p>
	<p class="paratype21">“tattha pakkhī sanniratā, khemino bahubhojanā. </p>
	<p class="paratype27">haṃsā koñcā mayūrā ca, cakkavākā ca kukkuhā. </p>
	<p class="paratype22">kuṇālakā bahū citrā, sikhaṇḍī jīvajīvakā. </p>
	<p class="paratype40">266<b>.</b> </p>
	<p class="paratype21">“tattha pānāya māyanti, nānā migagaṇā bahū. </p>
	<p class="paratype22">sīhā byagghā varāhā ca, acchakokataracchayo. </p>
	<p class="paratype40">267<b>.</b> </p>
	<p class="paratype21">“palāsādā gavajā ca, mahiṃsā rohitā rurū. </p>
	<p class="paratype27">eṇeyyā ca varāhā ca, gaṇino nīkasūkarā. </p>
	<p class="paratype22">kadalimigā bahukettha, biḷārā sasakaṇṇikā. </p>
	<p class="paratype40">268<b>.</b> </p>
	<p class="paratype21">“chamāgirī pupphavicitrasanthatā, dijābhighuṭṭhā dijasaṅghasevitā”ti.</p>
	<p class="paratype03">tattha <b>jutīmatā</b>ti ānubhāvasampannena. <b>pāvisi yassama</b>nti pāvisi assamaṃ, <b>ya</b>-kāro byañjanasandhikaro. <b>udakavanta</b>nti tesu tesu ṭhānesu udakasampannaṃ. <b>phala</b>nti anekaphalasampannaṃ. <b>ariyapūjita</b>nti nīvaraṇadosarahitehi jhānalābhīhi ariyehi pūjitaṃ pasatthaṃ. <b>rukkhaggahānā</b>ti pupphūpagaphalūpagarukkhagahanā. <b>sobhañjanā</b>ti siggurukkhā. <b>loddamathopi paddhakā</b>ti loddarukkhā ca padumarukkhā ca. <b>kekā ca bhaṅgā</b>ti evaṃnāmakā rukkhā eva. <b>karerī</b>ti karerirukkhā. <b>uddālakā</b>ti vātaghātakā. <b>mucalindaketakā</b>ti mucalindā ca pañcavidhaketakā ca. <b>hareṇukā</b>ti aparaṇṇajāti. <b>veḷukā</b>ti vaṃsabhedakā. <b>keṇū</b>ti araññamāsā. <b>tindukā</b>ti timbarurukkhā. <b>cīnakā</b>ti khuddakarājamāsā. <b>mocā</b>ti aṭṭhikakadaliyo. <b>sāliyo</b>ti nānappakārā jātassaraṃ upanissāya jātā sāliyo. <b>pavīhayo</b>ti nānappakārā vīhayo. <b>ābhūjino</b>ti bhujapattā. <b>taṇḍulā</b>ti nikkuṇḍakathusāni sayaṃjātataṇḍulasīsāni.</p>
	<p class="paratype03"><b>tassevā</b>ti, bhikkhave, tasseva assamassa uttaradisābhāge. <b>pokkharaṇī</b>ti pañcavidhapadumasañchannā jātassarapokkharaṇī. <b>akakkasā</b>ti macchasippikasevālādikakkasarahitā. <b>apabbhārā</b>ti acchinnataṭā samatitthā. <b>appaṭigandhikā</b>ti apaṭikkūlagandhena udakena samannāgatā. <b>tatthā</b>ti tassā pokkharaṇiyā. <b>khemino</b>ti abhayā. <b>“siṅgū”</b>tiādīni tesaṃ macchānaṃ nāmāni. <b>kuṇālakā</b>ti kokilā. <b>citrā</b>ti citrapattā. <b>sikhaṇḍī</b>ti uṭṭhitasikhā morā, aññepi vā matthake jātasikhā pakkhino. <b>pānāya māyantī</b>ti pānāya āyanti. <b>palāsādā</b>ti khaggā. <b>gavajā</b>ti gavayā. <b>gaṇino</b>ti gokaṇṇā. <b>kaṇṇikā</b>ti kaṇṇikamigā. <b>chamāgirī</b>ti bhūmisamapatthaṭā piṭṭhipāsāṇā. <b>pupphavicitrasanthatā</b>ti vicitrapupphasanthatā. <b>dijābhighuṭṭhā</b>ti madhurassarehi dijehi abhighuṭṭhā. evarūpā tattha bhūmipabbatāti evaṃ bhagavā kosiyassa assamaṃ vaṇṇeti.</p>
	<p class="paratype03">idāni hirideviyā tattha pavisanādīni dassetuṃ āha — </p>
	<p class="paratype40">269<b>.</b> </p>
	<p class="paratype21">“sā suttacā nīladumābhilambitā, vijjū mahāmegharivānupajjatha. </p>
	<p class="paratype27">tassā susambandhasiraṃ kusāmayaṃ, suciṃ sugandhaṃ ajinūpasevitaṃ. </p>
	<p class="paratype22">atricca kocchaṃ hirimetadabravi, nisīda kalyāṇi sukhayidamāsanaṃ. </p>
	<p class="paratype40">270<b>.</b> </p>
	<p class="paratype21">“tassā tadā kocchagatāya kosiyo, yadicchamānāya jaṭājinandharo. </p>
	<p class="paratype22">navehi pattehi sayaṃ sahūdakaṃ, sudhābhihāsī turito mahāmuni. </p>
	<p class="paratype40">271<b>.</b> </p>
	<p class="paratype21">“sā taṃ paṭiggayha ubhohi pāṇibhi, iccabravi attamanā jaṭādharaṃ. </p>
	<p class="paratype22">handāhaṃ etarahi pūjitā tayā, gaccheyyaṃ brahme tidivaṃ jitāvinī. </p>
	<p class="paratype40">272<b>.</b> </p>
	<p class="paratype21">“sā kosiyenānumatā jutīmatā, udīritā vaṇṇamadena mattā. </p>
	<p class="paratype22">sakāse gantvāna sahassacakkhuno, ayaṃ sudhā vāsava dehi me jayaṃ. </p>
	<p class="paratype40">273<b>.</b> </p>
	<p class="paratype21">“tamena sakkopi tadā apūjayi, sahindadevā surakaññamuttamaṃ. </p>
	<p class="paratype22">sā pañjalī devamanussapūjitā, navamhi kocchamhi yadā upāvisī”ti.</p>
	<p class="paratype03">tattha <b>suttacā</b>ti succhavī. <b>nīladumābhilambitā</b>ti nīlesu dumesu abhilambitā hutvā, taṃ taṃ nīladumasākhaṃ parāmasantīti attho. <b>mahāmegharivā</b>ti tena nimantitā mahāmeghavijju viya tassa taṃ assamaṃ pāvisi. <b>tassā</b>ti tassā hiriyā. <b>susambandhasira</b>nti suṭṭhu sambandhasīsaṃ. <b>kusāmaya</b>nti usīrādimissakakusatiṇamayaṃ. <b>sugandha</b>nti usīrena ceva aññena sugandhatiṇena ca missakattā sugandhaṃ. <b>ajinūpasevita</b>nti upariatthatena ajinacammena upasevitaṃ. <b>atricca koccha</b>nti evarūpaṃ kocchāsanaṃ paṇṇasāladvāre attharitvā. <b>sukhayidamāsana</b>nti sukhaṃ nisīda idamāsanaṃ.</p>
	<p class="paratype03"><b>ya</b>nti yāvadatthaṃ. <b>icchamānāyā</b>ti sudhaṃ icchantiyā. <b>navehi pattehī</b>ti taṅkhaṇaññeva pokkharaṇito ābhatehi allapaduminipattehi. <b>saya</b>nti sahatthena. <b>sahūdaka</b>nti dakkhiṇodakasahitaṃ. <b>sudhābhihāsī</b>ti sudhaṃ abhihari. <b>turito</b>ti somanassavegena turito. <b>handā</b>ti vavassaggatthe nipāto. <b>jitāvinī</b>ti vijayappattā hutvā.</p>
	<p class="paratype03"><b>anumatā</b>ti idāni yathāruciṃ gacchāti anuññātā. <b>udīritā</b>ti tidasapuraṃ gantvā sakkassa santike ayaṃ sudhāti udīrayi. <b>surakañña</b>nti devadhītaraṃ. <b>uttama</b>nti pavaraṃ. <b>sā pañjalī devamanussapūjitā</b>ti pañjalī devehi ca manussehi ca pūjitā. <b>yadā</b>ti yadā nisīdanatthāya sakkena dāpite nave kañcanapīṭhasaṅkhāte kocche sā upāvisi, tadā naṃ tattha nisinnaṃ sakko ca sesadevatā ca pāricchattakapupphādīhi pūjayiṃsu.</p>
	<p class="paratype03">evaṃ sakko taṃ pūjetvā cintesi — “kena nu kho kāraṇena kosiyo sesānaṃ adatvā imissāva sudhaṃ adāsī”ti. so tassa kāraṇassa jānanatthāya puna mātaliṃ pesesi. tamatthaṃ āvi karonto satthā āha — </p>
	<p class="paratype40">274<b>.</b> </p>
	<p class="paratype21">“tameva saṃsī punadeva mātaliṃ, sahassanetto tidasānamindo. </p>
	<p class="paratype27">gantvāna vākyaṃ mama brūhi kosiyaṃ, āsāya saddhā siriyā ca kosiya. </p>
	<p class="paratype22">hirī sudhaṃ kena malattha hetunā”ti.</p>
	<p class="paratype03">tattha <b>saṃsī</b>ti abhāsi. <b>vākyaṃ mamā</b>ti mama vākyaṃ kosiyaṃ brūhi. <b>āsāya saddhā siriyā cā</b>ti āsāto ca saddhāto ca sirito ca hirīyeva kena hetunā sudhamalatthāti.</p>
	<p class="paratype03">so tassa vacanaṃ sampaṭicchitvā vejayantarathamāruyha agamāsi. tamatthaṃ pakāsento satthā āha — </p>
	<p class="paratype40">275<b>.</b> </p>
	<p class="paratype21">“taṃ suplavatthaṃ udatārayī rathaṃ, daddallamānaṃ upakāriyasādisaṃ. </p>
	<p class="paratype22">jambonadīsaṃ tapaneyyasannibhaṃ, alaṅkataṃ kañcanacittasannibhaṃ. </p>
	<p class="paratype40">276<b>.</b> </p>
	<p class="paratype21">“suvaṇṇacandettha bahū nipātitā, hatthī gavāssā kikibyagghadīpiyo. </p>
	<p class="paratype22">eṇeyyakā laṅghamayettha pakkhino, migettha veḷuriyamayā yudhā yutā. </p>
	<p class="paratype40">277<b>.</b> </p>
	<p class="paratype21">“tatthassarājaharayo ayojayuṃ, dasasatāni susunāgasādise. </p>
	<p class="paratype22">alaṅkate kañcanajāluracchade, āveḷine saddagame asaṅgite. </p>
	<p class="paratype40">278<b>.</b> </p>
	<p class="paratype21">“taṃ yānaseṭṭhaṃ abhiruyha mātali, disā imāyo abhinādayittha. </p>
	<p class="paratype22">nabhañca selañca vanappatiniñca, sasāgaraṃ pabyathayittha mediniṃ. </p>
	<p class="paratype40">279<b>.</b> </p>
	<p class="paratype21">“sa khippameva upagamma assamaṃ, pāvāramekaṃsakato katañjalī. </p>
	<p class="paratype22">bahussutaṃ vuddhaṃ vinītavantaṃ, iccabravi mātali devabrāhmaṇaṃ. </p>
	<p class="paratype40">280<b>.</b> </p>
	<p class="paratype21">“indassa vākyaṃ nisāmehi kosiya, dūto ahaṃ pucchati taṃ purindado. </p>
	<p class="paratype22">āsāya saddhā siriyā ca kosiya, hirī sudhaṃ kena malattha hetunā”ti.</p>
	<p class="paratype03">tattha <b>taṃ suplavattha</b>nti taṃ vejayantarathaṃ sukhena plavanatthaṃ. <b>udatārayī</b>ti uttāresi ukkhipitvā gamanasajjamakāsi. <b>upakāriyasādisa</b>nti upakaraṇabhaṇḍehi sadisaṃ, yathā tassa aggisikhāya samānavaṇṇāni upakaraṇāni jalanti, tatheva jalitanti attho. <b>jambonadīsa</b>nti jambunadasaṅkhātaṃ rattasuvaṇṇamayaṃ īsaṃ. <b>kañcanacittasannibha</b>nti, kañcanamayena sattaratanavicittena aṭṭhamaṅgalena samannāgataṃ. <b>suvaṇṇacandetthā</b>ti suvaṇṇamayā candakā ettha rathe. <b>hatthī</b>ti suvaṇṇarajatamaṇimayā hatthī. <b>gavā</b>dīsupi eseva nayo. <b>laṅghamayettha pakkhino</b>ti ettha rathe laṅghamayā nānāratanamayā pakkhigaṇāpi paṭipāṭiyā ṭhitā. <b>yudhā yutā</b>ti attano attano yudhena saddhiṃ yuttā hutvā dassitā.</p>
	<p class="paratype03"><b>assarājaharayo</b>ti harivaṇṇamanomayāssarājāno. <b>susunāgasādise</b>ti balasampattiyā taruṇanāgasadise. <b>kañcanajāluracchade</b>ti kañcanajālamayena uracchadālaṅkārena samannāgate. <b>āveḷine</b>ti āveḷasaṅkhātehi kaṇṇālaṅkārehi yutte. <b>saddagame</b>ti patodappahāraṃ vinā saddamatteneva gamanasīle. <b>asaṅgīte</b>ti nissaṅge sīghajave evarūpe assarāje tattha yojesunti attho.</p>
	<p class="paratype03"><b>abhinādayitthā</b>ti yānasaddena ekaninnādaṃ akāsi. <b>vanappatiniñcā</b>ti vanappatinī ca vanasaṇḍe cāti attho. <b>pabyathayitthā</b>ti kampayittha. tattha ākāsaṭṭhakavimānakampanena nabhakampanaṃ veditabbaṃ. <b>pāvāramekaṃsakato</b>ti ekaṃsakatapāvāradibbavattho. <b>vuddha</b>nti guṇavuddhaṃ. <b>vinītavanta</b>nti vinītena ācāravattena samannāgataṃ. <b>iccabravī</b>ti rathaṃ ākāse ṭhapetvā otaritvā evaṃ abravi. <b>devabrāhmaṇa</b>nti devasamaṃ brāhmaṇaṃ.</p>
	<p class="paratype03">so tassa vacanaṃ sutvā gāthamāha — </p>
	<p class="paratype40">281<b>.</b> </p>
	<p class="paratype04">“andhā sirī maṃ paṭibhāti mātali, saddhā aniccā pana devasārathi. </p>
	<p class="paratype22">āsā visaṃvādikasammatā hi me, hirī ca ariyamhi guṇe patiṭṭhitā”ti.</p>
	<p class="paratype03">tattha <b>andhā</b>ti sippādisampannepi asampannepi bhajanato “andhā”ti maṃ paṭibhāti. <b>aniccā</b>ti saddhā pana taṃ taṃ vatthuṃ pahāya aññasmiṃ aññasmiṃ uppajjanato hutvā abhāvākārena “aniccā”ti maṃ paṭibhāti. <b>visaṃvādikasammatā</b>ti āsā pana yasmā dhanatthikā nāvāya samuddaṃ pakkhanditvā vinaṭṭhapābhatā enti, tasmā “visaṃvādikā”ti maṃ paṭibhāti. <b>ariyamhi guṇe</b>ti hirī pana hirottappasabhāvasaṅkhāte parisuddhe ariyaguṇe patiṭṭhitāti.</p>
	<p class="paratype03">idāni tassā guṇaṃ vaṇṇento āha — </p>
	<p class="paratype40">282<b>.</b> </p>
	<p class="paratype21">“kumāriyo yācimā gottarakkhitā, jiṇṇā ca yā yā ca sabhattuitthiyo. </p>
	<p class="paratype22">tā chandarāgaṃ purisesu uggataṃ, hiriyā nivārenti sacittamattano. </p>
	<p class="paratype40">283<b>.</b> </p>
	<p class="paratype21">“saṅgāmasīse sarasattisaṃyute, parājitānaṃ patataṃ palāyinaṃ. </p>
	<p class="paratype22">hiriyā nivattanti jahitva jīvitaṃ, te sampaṭicchanti punā hirīmanā. </p>
	<p class="paratype40">284<b>.</b> </p>
	<p class="paratype21">“velā yathā sāgaravegavārinī, hirāya hi pāpajanaṃ nivārinī. </p>
	<p class="paratype22">taṃ sabbaloke hirimariyapūjitaṃ, indassa taṃ vedaya devasārathī”ti.</p>
	<p class="paratype03">tattha <b>jiṇṇā</b>ti vidhavā. <b>sabhattū</b>ti sasāmikā taruṇitthiyo. <b>attano</b>ti tā sabbāpi parapurisesu attano chandarāgaṃ uggataṃ viditvā “ayuttametaṃ amhākan”ti hiriyā sacittaṃ nivārenti, pāpakammaṃ na karonti. <b>patataṃ palāyina</b>nti patantānañca palāyantānañca antare. <b>jahitva jīvita</b>nti ye hirimanto honti, te attano jīvitaṃ cajitvā hiriyā nivattanti, evaṃ nivattā ca pana te hirīmanā puna attano sāmikaṃ sampaṭicchanti, amittahatthato mocetvā gaṇhanti. <b>pāpajanaṃ nivārinī</b>ti pāpato janaṃ nivārinī, ayameva vā pāṭho . <b>ta</b>nti taṃ hiriṃ. <b>ariyapūjita</b>nti ariyehi buddhādīhi pūjitaṃ. <b>indassa taṃ vedayā</b>ti yasmā evaṃ mahāguṇā ariyapūjitāvesā, tasmā taṃ evaṃ uttamā nāmesāti indassa kathehīti.</p>
	<p class="paratype03">taṃ sutvā mātali gāthamāha — </p>
	<p class="paratype40">285<b>.</b> </p>
	<p class="paratype21">“ko te imaṃ kosiya diṭṭhimodahi, brahmā mahindo atha vā pajāpati. </p>
	<p class="paratype22">hirāya devesu hi seṭṭhasammatā, dhītā mahindassa mahesi jāyathā”ti.</p>
	<p class="paratype03">tattha <b>diṭṭhi</b>nti “hirī nāma mahāguṇā ariyapūjitā”ti laddhiṃ. <b>odahī</b>ti hadaye pavesesi. <b>seṭṭhasammatā</b>ti tava santike sudhāya laddhakālato paṭṭhāya indassa santike kañcanāsanaṃ labhitvā sabbadevatāhi pūjiyamānā uttamasammatā jāyatha.</p>
	<p class="paratype03">evaṃ tasmiṃ kathenteyeva kosiyassa taṅkhaṇaññeva cavanadhammo jāto. atha naṃ, mātali, “kosiya āyusaṅkhāro te ossaṭṭho, cavanadhammopi te sampatto, kiṃ te manussalokena, devalokaṃ gacchāmā”ti tattha netukāmo hutvā gāthamāha — </p>
	<p class="paratype40">286<b>.</b> </p>
	<p class="paratype21">“handehi dāni tidivaṃ apakkama, rathaṃ samāruyha mamāyitaṃ imaṃ. </p>
	<p class="paratype22">indo ca taṃ indasagotta kaṅkhati, ajjeva tvaṃ indasahabyataṃ vajā”ti.</p>
	<p class="paratype03">tattha <b>mamāyita</b>nti piyaṃ manāpaṃ. <b>indasagottā</b>ti purimabhave indena samānagotta. <b>kaṅkhatī</b>ti tavāgamanaṃ icchanto kaṅkhati.</p>
	<p class="paratype03">iti tasmiṃ kosiyena saddhiṃ kathenteyeva kosiyo cavitvā opapātiko devaputto hutvā āruyha dibbarathe aṭṭhāsi. atha naṃ, mātali, sakkassa santikaṃ nesi. sakko taṃ disvāva tuṭṭhamānaso attano dhītaraṃ hirideviṃ tassa aggamahesiṃ katvā adāsi, aparimāṇamassa issariyaṃ ahosi. tamatthaṃ viditvā “anomasattānaṃ kammaṃ nāma evaṃ visujjhatī”ti satthā osānagāthamāha — </p>
	<p class="paratype40">287<b>.</b> </p>
	<p class="paratype21">“evaṃ visujjhanti apāpakammino, atho suciṇṇassa phalaṃ na nassati. </p>
	<p class="paratype22">ye keci maddakkhu sudhāya bhojanaṃ, sabbeva te indasahabyataṃ gatā”ti.</p>
	<p class="paratype03">tattha <b>apāpakammino</b>ti apāpakammā sattā evaṃ visujjhanti <b>ye keci maddakkhū</b>ti ye keci sattā tasmiṃ himavantapadese tadā kosiyena hiriyā dīyamānaṃ sudhābhojanaṃ addasaṃsu. <b>sabbeva te</b>ti te sabbepi taṃ dānaṃ anumoditvā cittaṃ pasādetvā indasahabyataṃ gatāti.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepetaṃ adānābhirataṃ thaddhamacchariyaṃ samānaṃ ahaṃ damesiṃyevā”ti vatvā jātakaṃ samodhānesi “tadā hirī devatā uppalavaṇṇā ahosi, kosiyo dānapati bhikkhu, pañcasikho anuruddho, mātali ānando, sūriyo kassapo, cando moggallāno, nārado sāriputto, sakko ahameva ahosin”ti. </p>
	<p class="paratype06">sudhābhojanajātakavaṇṇanā tatiyā. </p> 
</body>
</html>