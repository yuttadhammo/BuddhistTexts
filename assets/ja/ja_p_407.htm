<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [401] 6. paṇṇakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>1. kukkuvaggo</h4>
	<h5>[401] 6. paṇṇakajātakavaṇṇanā</h5>
	<p class="paratype03"><b>paṇṇakaṃ</b> <b>tikhiṇadhāra</b>nti idaṃ satthā jetavane viharanto purāṇadutiyikāpalobhanaṃ ārabbha kathesi. tañhi bhikkhuṃ satthā “saccaṃ kira tvaṃ bhikkhu ukkaṇṭhito”ti pucchitvā “saccaṃ, bhante”ti vutte “kena ukkaṇṭhāpito”ti vatvā “purāṇadutiyikāyā”ti vutte “bhikkhu ayaṃ itthī tuyhaṃ anatthakārikā, pubbepi tvaṃ imaṃ nissāya cetasikarogena maranto paṇḍite nissāya jīvitaṃ alatthā”ti vatvā atītaṃ āhari.</p>
	<p class="paratype03">atīte bārāṇasiyaṃ maddavamahārāje rajjaṃ kārente bodhisatto brāhmaṇakule nibbatti, senakakumārotissa nāmaṃ akaṃsu. so vayappatto takkasilāyaṃ sabbasippāni uggaṇhitvā bārāṇasiṃ paccāgantvā maddavarañño atthadhammānusāsako amacco ahosi, “senakapaṇḍito”ti vutte sakalanagare cando viya sūriyo viya ca paññāyi. tadā rañño purohitaputto rājupaṭṭhānaṃ āgato sabbālaṅkārapaṭimaṇḍitaṃ uttamarūpadharaṃ rañño aggamahesiṃ disvā paṭibaddhacitto hutvā gehaṃ gantvā nirāhāro nipajjitvā sahāyakehi puṭṭho tamatthaṃ ārocesi. rājāpi “purohitaputto na dissati, kahaṃ nu kho”ti pucchitvā tamatthaṃ sutvā taṃ pakkosāpetvā “ahaṃ te imaṃ satta divasāni dammi, sattāhaṃ ghare katvā aṭṭhame divase āneyyāsī”ti āha. so “sādhū”ti sampaṭicchitvā taṃ gehaṃ netvā tāya saddhiṃ abhirami. te aññamaññaṃ paṭibaddhacittā hutvā kañci ajānāpetvā aggadvārena palāyitvā aññassa rañño vijitaṃ agamasuṃ, koci gataṭṭhānaṃ na jāni, nāvāya gatamaggo viya ahosi. rājā nagare bheriṃ carāpetvā nānappakārena vicinantopi tassa gataṭṭhānaṃ na aññāsi. athassa taṃ nissāya balavasoko uppajji, hadayaṃ uṇhaṃ hutvā lohitaṃ pagghari. tato paṭṭhāya cassa kucchito lohitaṃ nikkhami, byādhi mahanto ahosi. mahantāpi rājavejjā tikicchituṃ nāsakkhiṃsu.</p>
	<p class="paratype03">bodhisatto “imassa rañño byādhi natthi, bhariyaṃ pana apassanto cetasikarogena phuṭṭho, upāyena taṃ tikicchissāmī”ti āyurañca pukkusañcāti dve rañño paṇḍitāmacce āmantetvā “rañño deviyā adassanena cetasikaṃ rogaṃ ṭhapetvā añño rogo natthi, bahūpakāro ca kho pana amhākaṃ rājā, tasmā upāyena naṃ tikicchāma, rājaṅgaṇe samajjaṃ kāretvā asiṃ gilituṃ jānantena asiṃ gilāpetvā rājānaṃ sīhapañjare katvā samajjaṃ olokāpessāma, rājā asiṃ gilantaṃ disvā ‘atthi nu kho ito aññaṃ dukkarataran’ti pañhaṃ pucchissati. taṃ samma āyura, tvaṃ ‘asukaṃ nāma dadāmīti vacanaṃ ito dukkarataran’ti byākareyyāsi, tato samma pukkusa, taṃ pucchissati, athassa tvaṃ ‘mahārāja, dadāmīti vatvā adadato sā vācā aphalā hoti, tathārūpaṃ vācaṃ na keci upajīvanti na khādanti na pivanti, ye pana tassa vacanassānucchavikaṃ karonti, yathāpaṭiññātamatthaṃ dentiyeva, idaṃ tato dukkarataran’ti evaṃ byākareyyāsi, ito paraṃ kattabbaṃ ahaṃ jānissāmī”ti vatvā samajjaṃ kāresi.</p>
	<p class="paratype03">atha te tayopi paṇḍitā rañño santikaṃ gantvā “mahārāja, rājaṅgaṇe samajjo vattati, taṃ olokentānaṃ dukkhampi na dukkhaṃ hoti, ehi gacchāmā”ti rājānaṃ netvā sīhapañjaraṃ vivaritvā samajjaṃ olokāpesuṃ. bahū janā attano attano jānanakasippaṃ dassesuṃ. eko pana puriso tettiṃsaṅgulaṃ tikhiṇadhāraṃ asiratanaṃ gilati. rājā taṃ disvā “ayaṃ puriso etaṃ asiṃ gilati, ‘atthi nu kho ito aññaṃ dukkarataran’ti ime paṇḍite pucchissāmī”ti cintetvā āyuraṃ pucchanto paṭhamaṃ gāthamāha — </p>
	<p class="paratype40">39<b>.</b> </p>
	<p class="paratype21">“paṇṇakaṃ tikhiṇadhāraṃ, asiṃ sampannapāyinaṃ. </p>
	<p class="paratype27">parisāyaṃ puriso gilati, kiṃ dukkarataraṃ tato. </p>
	<p class="paratype22">yadaññaṃ dukkaraṃ ṭhānaṃ, taṃ me akkhāhi pucchito”ti.</p>
	<p class="paratype03">tattha <b>paṇṇaka</b>nti paṇṇakaraṭṭhe uppannaṃ. <b>sampannapāyina</b>nti sampannaṃ paralohitapāyinaṃ. <b>parisāya</b>nti parisamajjhe dhanalobhena ayaṃ puriso gilati. <b>yadañña</b>nti ito asigilanato yaṃ aññaṃ dukkarataraṃ kāraṇaṃ, taṃ mayā pucchito kathehīti.</p>
	<p class="paratype03">athassa so taṃ kathento dutiyaṃ gāthamāha — </p>
	<p class="paratype40">40<b>.</b> </p>
	<p class="paratype21">“gileyya puriso lobhā, asiṃ sampannapāyinaṃ. </p>
	<p class="paratype27">yo ca vajjā dadāmīti, taṃ dukkarataraṃ tato. </p>
	<p class="paratype22">sabbaññaṃ sukaraṃ ṭhānaṃ, evaṃ jānāhi maddavā”ti.</p>
	<p class="paratype03">tattha <b>vajjā</b>ti vadeyya. <b>taṃ dukkaratara</b>nti “dadāmī”ti vacanaṃ tato asigilanato dukkarataraṃ. <b>sabbañña</b>nti “asukaṃ nāma tava dassāmī”ti vacanaṃ ṭhapetvā aññaṃ sabbampi kāraṇaṃ sukaraṃ. <b>maddavā</b>ti rājānaṃ gottena ālapati.</p>
	<p class="paratype03">rañño āyurapaṇḍitassa vacanaṃ sutvā “asigilanato kira ‘idaṃ nāma dammī’ti vacanaṃ dukkaraṃ, ahañca ‘purohitaputtassa deviṃ dammī’ti avacaṃ, atidukkaraṃ vata me katan”ti vīmaṃsantasseva hadayasoko thokaṃ tanuttaṃ gato. so tato “parassa imaṃ dammīti vacanato pana aññaṃ dukkarataraṃ atthi nu kho”ti cintetvā pukkusapaṇḍitena saddhiṃ sallapanto tatiyaṃ gāthamāha — </p>
	<p class="paratype40">41<b>.</b> </p>
	<p class="paratype21">“byākāsi āyuro pañhaṃ, atthaṃ dhammassa kovido. </p>
	<p class="paratype27">pukkusaṃ dāni pucchāmi, kiṃ dukkarataraṃ tato. </p>
	<p class="paratype22">yadaññaṃ dukkaraṃ ṭhānaṃ, taṃ me akkhāhi pucchito”ti.</p>
	<p class="paratype03">tattha <b>pañhaṃ attha</b>nti pañhassa atthaṃ byākāsīti vuttaṃ hoti. <b>dhammassa kovido</b>ti tadatthajotake ganthe kusalo. <b>tato</b>ti tato vacanato kiṃ dukkarataranti.</p>
	<p class="paratype03">athassa byākaronto pukkusapaṇḍito catutthaṃ gāthamāha — </p>
	<p class="paratype40">42<b>.</b> </p>
	<p class="paratype21">“na vācamupajīvanti, aphalaṃ giramudīritaṃ. </p>
	<p class="paratype27">yo ca datvā avākayirā, taṃ dukkarataraṃ tato. </p>
	<p class="paratype22">sabbaññaṃ sukaraṃ ṭhānaṃ, evaṃ jānāhi maddavā”ti.</p>
	<p class="paratype03">tattha <b>datvā</b>ti “asukaṃ nāma dammī”ti paṭiññaṃ datvā. <b>avākayirā</b>ti taṃ paṭiññātamatthaṃ dadanto tasmiṃ lobhaṃ avākareyya chindeyya, taṃ bhaṇḍaṃ dadeyyāti vuttaṃ hoti. <b>tato</b>ti tato asigilanato “asukaṃ nāma te dammī”ti vacanato ca tadeva dukkarataraṃ.</p>
	<p class="paratype03">rañño taṃ vacanaṃ sutvā “ahaṃ ‘purohitaputtassa deviṃ dammī’ti paṭhamaṃ vatvā vācāya anucchavikaṃ katvā taṃ adāsiṃ, dukkaraṃ vata me katan”ti parivitakkentassa soko tanukataro jāto. athassa etadahosi “senakapaṇḍitato añño paṇḍitataro nāma natthi, imaṃ pañhaṃ etaṃ pucchissāmī”ti. tato taṃ pucchanto pañcamaṃ gāthamāha — </p>
	<p class="paratype40">43<b>.</b> </p>
	<p class="paratype21">“byākāsi pukkuso pañhaṃ, atthaṃ dhammassa kovido. </p>
	<p class="paratype27">senakaṃ dāni pucchāmi, kiṃ dukkarataraṃ tato. </p>
	<p class="paratype22">yadaññaṃ dukkaraṃ ṭhānaṃ, taṃ me akkhāhi pucchito”ti.</p>
	<p class="paratype03">athassa byākaronto senako chaṭṭhaṃ gāthamāha — </p>
	<p class="paratype40">44<b>.</b> </p>
	<p class="paratype21">“dadeyya puriso dānaṃ, appaṃ vā yadi vā bahuṃ. </p>
	<p class="paratype27">yo ca datvā nānutappe, taṃ dukkarataraṃ tato. </p>
	<p class="paratype22">sabbaññaṃ sukaraṃ ṭhānaṃ, evaṃ jānāhi maddavā”ti.</p>
	<p class="paratype03">tattha <b>nānutappe</b>ti attano atikantaṃ atimanāpaṃ piyabhaṇḍaṃ parassa datvā “kimatthaṃ mayā idaṃ dinnan”ti evaṃ taṃ piyabhaṇḍaṃ ārabbha yo pacchā na tappati na socati, taṃ asigilanato ca “asukaṃ nāma te dammī”ti vacanato ca tassa dānato ca dukkarataraṃ.</p>
	<p class="paratype03">iti mahāsatto rājānaṃ saññāpentā kathesi. dānañhi datvā aparacetanāva dussandhāriyā, tassā sandhāraṇadukkaratā vessantarajātakena dīpitā. vuttañhetaṃ — </p>
	<p class="paratype21">“adu cāpaṃ gahetvāna, khaggaṃ bandhiya vāmato. </p>
	<p class="paratype22">ānessāmi sake putte, puttānañhi vadho dukho. </p>
	<p class="paratype21">“aṭṭhānametaṃ dukkharūpaṃ, yaṃ kumārā vihaññare. </p>
	<p class="paratype22">satañca dhammamaññāya, ko datvā anutappatī”ti. (jā. 2.22.2158-2159).</p>
	<p class="paratype03">rājāpi bodhisattassa vacanaṃ sutvā sallakkhesi “ahaṃ attano maneneva purohitaputtassa deviṃ datvā sakamanaṃ sandhāretuṃ na sakkomi, socāmi kilamāmi, na me idaṃ anucchavikaṃ, sace sā mayi sasinehā bhaveyya, imaṃ issariyaṃ chaḍḍetvā na palāyeyya, mayi pana sinehaṃ akatvā palātāya kiṃ tāya mayhan”ti. tassevaṃ cintentassa padumapatte udakabindu viya sabbasoko nivattitvā gato, taṅkhaṇaññevassa kucchi parisaṇṭhāsi. so nirogo sukhito hutvā bodhisattassa thutiṃ karonto osānagāthamāha — </p>
	<p class="paratype40">45<b>.</b> </p>
	<p class="paratype21">“byākāsi āyuro pañhaṃ, atho pukkusaporiso. </p>
	<p class="paratype22">sabbe pañhe atibhoti, yathā bhāsati senako”ti.</p>
	<p class="paratype03">tattha <b>yathā bhāsatī</b>ti yathā paṇḍito bhāsati, tathevetaṃ dānaṃ nāma datvā neva anutappitabbanti. imaṃ panassa thutiṃ katvā tuṭṭho bahuṃ dhanamadāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. tadā rājamahesī purāṇadutiyikā ahosi, rājā ukkaṇṭhitabhikkhu, āyurapaṇḍito moggallāno, pukkusapaṇḍito sāriputto, senakapaṇḍito ahameva ahosinti. </p>
	<p class="paratype06">paṇṇakajātakavaṇṇanā chaṭṭhā. </p> 
</body>
</html>