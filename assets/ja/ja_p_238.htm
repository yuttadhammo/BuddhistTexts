<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [232] 2. vīṇāthūṇajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[232] 2. vīṇāthūṇajātakavaṇṇanā</h5>
	<p class="paratype01"><b>ekacintitoyamattho</b>ti idaṃ satthā jetavane viharanto aññataraṃ kumārikaṃ ārabbha kathesi. sā kirekā sāvatthiyaṃ seṭṭhidhītā attano gehe usabharājassa sakkāraṃ kayiramānaṃ disvā dhātiṃ pucchi — “amma, ko nāmesa evaṃ sakkāraṃ labhatī”ti. “usabharājā nāma, ammā”ti. puna sā ekadivasaṃ pāsāde ṭhatvā antaravīthiṃ olokentī ekaṃ khujjaṃ disvā cintesi — “gunnaṃ antare jeṭṭhakassa piṭṭhiyaṃ kakudhaṃ hoti, manussajeṭṭhakassapi tena bhavitabbaṃ, ayaṃ manussesu purisūsabho bhavissati, etassa mayā pādaparicārikāya bhavituṃ vaṭṭatī”ti. sā dāsiṃ pesetvā “seṭṭhidhītā tayā saddhiṃ gantukāmā, asukaṭṭhānaṃ kira gantvā tiṭṭhā”ti tassa ārocetvā sārabhaṇḍakaṃ ādāya aññātakavesena pāsādā otaritvā tena saddhiṃ palāyi. aparabhāge taṃ kammaṃ nagare ca bhikkhusaṅghe ca pākaṭaṃ jātaṃ. dhammasabhāyaṃ bhikkhū kathaṃ samuṭṭhāpesuṃ — “āvuso, asukā kira seṭṭhidhītā khujjena saddhiṃ palātā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte satthā “na, bhikkhave, idānevesā khujjaṃ kāmeti, pubbepi kāmesiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ nigamagāme seṭṭhikule nibbattitvā vayappatto gharāvāsaṃ vasanto puttadhītāhi vaḍḍhamāno attano puttassa bārāṇasīseṭṭhissa dhītaraṃ vāretvā divasaṃ ṭhapesi. seṭṭhidhītā attano gehe usabhassa sakkārasammānaṃ disvā “ko nāmeso”ti dhātiṃ pucchitvā “usabho”ti sutvā antaravīthiyā gacchantaṃ ekaṃ khujjaṃ disvā “ayaṃ purisūsabho bhavissatī”ti sārabhaṇḍakaṃ gahetvā tena saddhiṃ palāyi. bodhisattopi kho “seṭṭhidhītaraṃ gehaṃ ānessāmī”ti mahantena parivārena bārāṇasiṃ gacchanto tameva maggaṃ paṭipajji. te ubhopi sabbarattiṃ maggaṃ agamaṃsu. atha khujjassa sabbarattiṃ sītāsihatassa aruṇodaye sarīre vāto kuppi, mahantā vedanā vattanti. so maggā okkamma vedanāppatto hutvā vīṇādaṇḍako viya saṃkuṭito nipajji, seṭṭhidhītāpissa pādamūle nisīdi. bodhisatto seṭṭhidhītaraṃ khujjassa pādamūle nisinnaṃ disvā sañjānitvā upasaṅkamitvā seṭṭhidhītāya saddhiṃ sallapanto paṭhamaṃ gāthamāha — </p>
	<p class="paratype40">163<b>.</b> </p>
	<p class="paratype21">“ekacintitoyamattho, bālo apariṇāyako. </p>
	<p class="paratype22">na hi khujjena vāmena, bhoti saṅgantumarahasī”ti. </p>
	<p class="paratype01">tattha <b>ekacintitoyamattho</b>ti amma, yaṃ tvaṃ atthaṃ cintetvā iminā khujjena saddhiṃ palātā, ayaṃ tayā ekikāya eva cintito bhavissati. <b>bālo apariṇāyako</b>ti ayaṃ khujjo bālo, duppaññabhāvena mahallakopi bālova, aññasmiṃ gahetvā gacchante asati gantuṃ asamatthatāya apariṇāyako. <b>na hi khujjena vāmena, bhoti saṅgantumarahasī</b>ti iminā hi khujjena vāmanattā vāmena bhoti tvaṃ mahākule jātā abhirūpā dassanīyā saṅgantuṃ saha gantuṃ nārahasīti.</p>
	<p class="paratype03">athassa taṃ vacanaṃ sutvā seṭṭhidhītā dutiyaṃ gāthamāha — </p>
	<p class="paratype40">164<b>.</b> </p>
	<p class="paratype21">“purisūsabhaṃ maññamānā, ahaṃ khujjamakāmayiṃ. </p>
	<p class="paratype22">soyaṃ saṃkuṭito seti, chinnatanti yathā thuṇā”ti.</p>
	<p class="paratype03">tassattho — ahaṃ, ayya, ekaṃ usabhaṃ disvā “gunnaṃ jeṭṭhakassa piṭṭhiyaṃ kakudhaṃ hoti, imassapi taṃ atthi, imināpi purisūsabhena bhavitabban”ti evamahaṃ khujjaṃ purisūsabhaṃ maññamānā akāmayiṃ. soyaṃ yathā nāma chinnatanti sadoṇiko vīṇādaṇḍako, evaṃ saṃkuṭito setīti.</p>
	<p class="paratype03">bodhisatto tassā aññātakavesena nikkhantabhāvameva ñatvā taṃ nhāpetvā alaṅkaritvā rathaṃ āropetvā gehameva agamāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā ayameva seṭṭhidhītā ahosi, bārāṇasīseṭṭhi pana ahameva ahosin”ti. </p>
	<p class="paratype06">vīṇāthūṇajātakavaṇṇanā dutiyā. </p> 
</body>
</html>