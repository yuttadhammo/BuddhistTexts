<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [532] 2. soṇanandajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>20. sattatinipāto</h3>
	<h4>[532] 2. soṇanandajātakavaṇṇanā</h4>
	<p class="paratype03"><b>devatā nusi gandhabbo</b>ti idaṃ satthā jetavane viharanto mātuposakabhikkhuṃ ārabbha kathesi. vatthu <b>sāmajātake</b> (jā. 2.22.296 ādayo) vatthusadisaṃ. tadā pana satthā “mā, bhikkhave, imaṃ bhikkhuṃ ujjhāyittha, porāṇakapaṇḍitā sakalajambudīpe rajjaṃ labhamānāpi taṃ aggahetvā mātāpitaro posiṃsuyevā”ti vatvā atītaṃ āhari.</p>
	<p class="paratype03">atīte bārāṇasī brahmavaḍḍhanaṃ nāma nagaraṃ ahosi. tattha manojo nāma rājā rajjaṃ kāresi. tattha aññataro asītikoṭivibhavo brāhmaṇamahāsālo aputtako ahosi. tassa brāhmaṇī teneva “bhoti puttaṃ patthehī”ti vuttā patthesi. atha bodhisatto brahmalokā cavitvā tassā kucchismiṃ paṭisandhiṃ gaṇhi, jātassa cassa “soṇakumāro”ti nāmaṃ kariṃsu. tassa padasā gamanakāle aññopi satto brahmalokā cavitvā tassāyeva kucchimhi paṭisandhiṃ gaṇhi, tassa jātassa “nandakumāro”ti nāmaṃ kariṃsu. tesaṃ uggahitavedānaṃ sabbasippesu nipphattiṃ pattānaṃ vayappattānaṃ rūpasampadaṃ disvā brāhmaṇo brāhmaṇiṃ āmantetvā “bhoti puttaṃ soṇakumāraṃ gharabandhanena bandhissāmā”ti āha. sā “sādhū”ti sampaṭicchitvā puttassa tamatthaṃ ācikkhi . so “alaṃ, amma, mayhaṃ gharāvāsena, ahaṃ yāvajīvaṃ tumhe paṭijaggitvā tumhākaṃ accayena himavantaṃ pavisitvā pabbajissāmī”ti āha. sā brāhmaṇassa etamatthaṃ ārocesi.</p>
	<p class="paratype03">te punappunaṃ kathentāpi tassa cittaṃ alabhitvā nandakumāraṃ āmantetvā “tāta, tena hi tvaṃ kuṭumbaṃ paṭipajjāhī”ti vatvā “nāhaṃ bhātarā chaḍḍitakheḷaṃ sīsena ukkhipāmi, ahampi tumhākaṃ accayena bhātarāva saddhiṃ pabbajissāmī”ti vutte tesaṃ vacanaṃ sutvā “ime dve evaṃ taruṇāva kāme pajahanti, kimaṅgaṃ pana mayaṃ, sabbeyeva pabbajissāmā”ti cintetvā, “tātā, kiṃ vo amhākaṃ accayena pabbajjāya, idāneva sabbe mayaṃ pabbajissāmā”ti rañño ārocetvā sabbaṃ dhanaṃ dānamukhe vissajjetvā dāsajanaṃ bhujissaṃ katvā ñātīnaṃ dātabbayuttakaṃ datvā cattāropi janā brahmavaḍḍhananagarā nikkhamitvā himavantapadese pañcapadumasañchannaṃ saraṃ nissāya ramaṇīye vanasaṇḍe assamaṃ māpetvā pabbajitvā tattha vasiṃsu. ubhopi bhātaro mātāpitaro paṭijaggiṃsu, tesaṃ pātova dantakaṭṭhañca mukhadhovanañca datvā paṇṇasālañca pariveṇañca sammajjitvā pānīyaṃ paribhojanīyaṃ upaṭṭhapetvā araññato madhuraphalāphalāni āharitvā mātāpitaro khādāpenti, uṇhena vā sītena vā vārinā nhāpenti, jaṭā sodhenti, pādaparikammādīni tesaṃ karonti.</p>
	<p class="paratype03">evaṃ addhāne gate nandapaṇḍito “mayā ābhataphalāphalāneva paṭhamaṃ mātāpitaro khādāpessāmī”ti purato gantvā hiyyo ca parahiyyo ca gahitaṭṭhānato yāni vā tāni vā pātova āharitvā mātāpitaro khādāpesi. te tāni khāditvā mukhaṃ vikkhāletvā uposathikā bhavanti. soṇapaṇḍito pana dūraṃ gantvā madhuramadhurāni supakkasupakkāni āharitvā upanāmesi. atha naṃ, “tāta, kaniṭṭhena te ābhatāni mayaṃ pātova khāditvā uposathikā jātā, na idāni no attho”ti vadanti. iti tassa phalāphalāni paribhogaṃ na labhanti vinassanti, punadivasesupi tathevāti . evaṃ so pañcābhiññatāya dūraṃ gantvāpi āharati, te pana na khādanti.</p>
	<p class="paratype03">atha mahāsatto cintesi — “mātāpitaro me sukhumālā, nando ca yāni vā tāni vā apakkaduppakkāni phalāphalāni āharitvā khādāpeti, evaṃ sante ime na cīraṃ pavattissanti, vāressāmi nan”ti. atha naṃ so āmantetvā “nanda, ito paṭṭhāya phalāphalaṃ āharitvā mamāgamanaṃ paṭimānehi, ubhopi ekatova khādāpessāmā”ti āha. so evaṃ vuttepi attano puññaṃ paccāsīsanto na tassa vacanamakāsi. mahāsatto “nando mama vacanaṃ akaronto ayuttaṃ karoti, palāpessāmi naṃ, tato ekakova mātāpitaro paṭijaggissāmī”ti cintetvā “nanda, tvaṃ anovādako paṇḍitānaṃ vacanaṃ na karosi, ahaṃ jeṭṭho, mātāpitaro mameva bhāro, ahameva nesaṃ paṭijaggissāmi, tvaṃ idha vasituṃ na lacchasi, aññattha yāhī”ti tassa accharaṃ pahari.</p>
	<p class="paratype03">so tena palāpito tassa santike ṭhātuṃ asakkonto taṃ vanditvā mātāpitaro upasaṅkamitvā tamatthaṃ ārocetvā attano paṇṇasālaṃ pavisitvā kasiṇaṃ oloketvā taṃ divasameva pañca abhiññāyo aṭṭha samāpattiyo nibbattetvā cintesi — “ahaṃ sīnerupādato ratanavālukā āharitvā mama bhātu paṇṇasālāya pariveṇe okiritvā bhātaraṃ khamāpetuṃ pahomi, evampi na sobhissati, anotattato udakaṃ āharitvā mama bhātu paṇṇasālāya pariveṇe osiñcitvā bhātaraṃ khamāpetuṃ pahomi, evampi na sobhissati, sace me bhātaraṃ devatānaṃ vasena khamāpeyyaṃ, cattāro ca mahārājāno sakkañca ānetvā bhātaraṃ khamāpetuṃ pahomi, evampi na sobhissati, sakalajambudīpe manojaṃ aggarājānaṃ ādiṃ katvā rājāno ānetvā khamāpessāmi, evaṃ sante mama bhātu guṇo sakalajambudīpe avattharitvā gamissati, candimasūriyo viya paññāyissatī”ti. so tāvadeva iddhiyā gantvā brahmavaḍḍhananagare tassa rañño nivesanadvāre otaritvā ṭhito “eko kira vo tāpaso daṭṭhukāmo”ti rañño ārocāpesi. rājā “kiṃ pabbajitassa mayā diṭṭhena, āhāratthāya āgato bhavissatī”ti bhattaṃ pahiṇi, so bhattaṃ na icchi. taṇḍulaṃ pahiṇi, taṇḍulaṃ na icchi. vatthāni pahiṇi, vatthāni na icchi. tambūlaṃ pahiṇi, tambūlaṃ na icchi. athassa santike dūtaṃ pesesi, “kimatthaṃ āgatosī”ti. so dūtena puṭṭho “rājānaṃ upaṭṭhahituṃ āgatomhī”ti āha. rājā taṃ sutvā “bahū mama upaṭṭhākā, attanova tāpasadhammaṃ karotū”ti pesesi. so taṃ sutvā “ahaṃ tumhākaṃ attano balena sakalajambudīpe rajjaṃ gahetvā dassāmī”ti āha.</p>
	<p class="paratype03">taṃ sutvā rājā cintesi — “pabbajitā nāma paṇḍitā, kiñci upāyaṃ jānissantī”ti taṃ pakkosāpetvā āsane nisīdāpetvā vanditvā “bhante, tumhe kira mayhaṃ sakalajambudīparajjaṃ gahetvā dassathā”ti pucchi. “āma mahārājā”ti. “kathaṃ gaṇhissathā”ti? “mahārāja, antamaso khuddakamakkhikāya pivanamattampi lohitaṃ kassaci anuppādetvā tava dhanacchedaṃ akatvā attano iddhiyāva gahetvā dassāmi, apica kevalaṃ papañcaṃ akatvā ajjeva nikkhamituṃ vaṭṭatī”ti. so tassa vacanaṃ saddahitvā senaṅgaparivuto nagarā nikkhami. sace senāya uṇhaṃ hoti, nandapaṇḍito attano iddhiyā chāyaṃ katvā sītaṃ karoti, deve vassante senāya upari vassituṃ na deti, sītaṃ vā uṇhaṃ vā vāreti, magge khāṇukaṇṭakādayo sabbaparissaye antaradhāpeti, maggaṃ kasiṇamaṇḍalaṃ viya samaṃ katvā sayaṃ ākāse cammakhaṇḍaṃ pattharitvā pallaṅkena nisinno senāya parivuto gacchati.</p>
	<p class="paratype03">evaṃ senaṃ ādāya paṭhamaṃ kosalaraṭṭhaṃ gantvā nagarassāvidūre khandhāvāraṃ nivāsāpetvā “yuddhaṃ vā no detu setacchattaṃ vā”ti kosalarañño dūtaṃ pāhesi. so kujjhitvā “kiṃ ahaṃ na rājā”ti “yuddhaṃ dammī”ti senāya purakkhato nikkhami. dve senā yujjhituṃ ārabhiṃsu . nandapaṇḍito dvinnampi antare attano nisīdanaṃ ajinacammaṃ mahantaṃ katvā pasāretvā dvīhipi senāhi khittasare cammeneva sampaṭicchi. ekasenāyapi koci kaṇḍena viddho nāma natthi, hatthagatānaṃ pana kaṇḍānaṃ khayena dvepi senā nirussāhā aṭṭhaṃsu. nandapaṇḍito manojarājassa santikaṃ gantvā “mā bhāyi, mahārājā”ti assāsetvā kosalassa santikaṃ gantvā “mahārāja, mā bhāyi, natthi te paripantho, tava rajjaṃ taveva bhavissati, kevalaṃ manojarañño vasavattī hohī”ti āha. so tassa saddahitvā “sādhū”ti sampaṭicchi. atha naṃ manojassa santikaṃ netvā “mahārāja, kosalarājā te vase vattati, imassa rajjaṃ imasseva hotū”ti āha. so “sādhū”ti sampaṭicchitvā taṃ attano vase vattetvā dve senā ādāya aṅgaraṭṭhaṃ gantvā aṅgaṃ gahetvā tato magadharaṭṭhanti etenupāyena sakalajambudīpe rājāno attano vase vattetvā tato tehi parivuto brahmavaḍḍhananagarameva gato. rajjaṃ gaṇhanto panesa sattannaṃ saṃvaccharānaṃ upari sattadivasādhikehi sattamāsehi gaṇhi. so ekekarājadhānito nānappakāraṃ khajjabhojanaṃ āharāpetvā ekasatarājāno gahetvā tehi saddhiṃ sattāhaṃ mahāpānaṃ pivi.</p>
	<p class="paratype03">nandapaṇḍito “yāva rājā sattāhaṃ issariyasukhaṃ anubhoti, tāvassa attānaṃ na dassessāmī”ti uttarakurumhi piṇḍāya caritvā himavante kañcanaguhādvāre sattāhaṃ vasi. manojopi sattame divase attano mahantaṃ sirivibhavaṃ oloketvā “ayaṃ yaso na mayhaṃ mātāpitūhi, na aññehi dinno, nandatāpasaṃ nissāya uppanno, taṃ kho pana me apassantassa ajja sattamo divaso, kahaṃ nu kho me yasadāyako”ti nandapaṇḍitaṃ sari. so tassa anussaraṇabhāvaṃ ñatvā āgantvā purato ākāse aṭṭhāsi. rājā taṃ disvā cintesi — “ahaṃ imassa tāpasassa devatābhāvaṃ vā manussabhāvaṃ vā na jānāmi, sace esa manusso bhaveyya, sakalajambudīparajjaṃ etasseva dassāmi. atha devo, sakkāramassa karissāmī”ti. so taṃ vīmaṃsanto paṭhamaṃ gāthamāha — </p>
	<p class="paratype40">92<b>.</b> </p>
	<p class="paratype21">“devatā nuti gandhabbo, adu sakko purindado. </p>
	<p class="paratype22">manussabhūto iddhimā, kathaṃ jānemu taṃ mayan”ti.</p>
	<p class="paratype03">so tassa vacanaṃ sutvā sabhāvameva kathento dutiyaṃ gāthamāha — </p>
	<p class="paratype40">93<b>.</b> </p>
	<p class="paratype21">“nāpi devo na gandhabbo, nāpi sakko purindado. </p>
	<p class="paratype22">manussabhūto iddhimā, evaṃ jānāhi bhāradhā”ti.</p>
	<p class="paratype03">tattha <b>bhāradhā</b>ti raṭṭhabhāradhāritāya naṃ evaṃ ālapati.</p>
	<p class="paratype03">taṃ sutvā rājā “manussabhūto kirāyaṃ mayhaṃ evaṃ bahupakāro, mahantena yasena naṃ santappessāmī”ti cintetvā āha — </p>
	<p class="paratype40">94<b>.</b> </p>
	<p class="paratype21">“katarūpamidaṃ bhoto, veyyāvaccaṃ anappakaṃ. </p>
	<p class="paratype22">devamhi vassamānamhi, anovassaṃ bhavaṃ akā. </p>
	<p class="paratype40">95<b>.</b> </p>
	<p class="paratype21">“tato vātātape ghore, sītacchāyaṃ bhavaṃ akā. </p>
	<p class="paratype22">tato amittamajjhesu, saratāṇaṃ bhavaṃ akā. </p>
	<p class="paratype40">96<b>.</b> </p>
	<p class="paratype21">“tato phītāni raṭṭhāni, vasino te bhavaṃ akā. </p>
	<p class="paratype22">tato ekasataṃ khatye, anuyante bhavaṃ akā. </p>
	<p class="paratype40">97<b>.</b> </p>
	<p class="paratype21">“patītāssu mayaṃ bhoto, vada taṃ bhañjamicchasi. </p>
	<p class="paratype27">hatthiyānaṃ assarathaṃ, nāriyo ca alaṅkatā. </p>
	<p class="paratype22">nivesanāni rammāni, mayaṃ bhoto dadāmase. </p>
	<p class="paratype40">98<b>.</b> </p>
	<p class="paratype21">“atha vaṅge vā magadhe, mayaṃ bhoto dadāmase. </p>
	<p class="paratype22">atha vā assakāvantī, sumanā damma te mayaṃ. </p>
	<p class="paratype40">99<b>.</b> </p>
	<p class="paratype21">“upaḍḍhaṃ vāpi rajjassa, mayaṃ bhoto dadāmase. </p>
	<p class="paratype22">sace te attho rajjena, anusāsa yadicchasī”ti.</p>
	<p class="paratype03">tattha <b>katarūpamida</b>nti katasabhāvaṃ. <b>veyyāvacca</b>nti kāyaveyyāvatikakammaṃ. <b>anovassa</b>nti avassaṃ, yathā devo na vassati, tathā katanti attho. <b>sītacchāya</b>nti sītalaṃ chāyaṃ. <b>vasino te</b>ti te raṭṭhavāsino amhākaṃ vasavattino. <b>khatye</b>ti khattiye, aṭṭhakathāyaṃ pana ayameva pāṭho. <b>patītāssu</b> <b>maya</b>nti tuṭṭhā mayaṃ. <b>vada taṃ bhañjamicchasī</b>ti <b>bhañja</b>nti ratanassetaṃ nāmaṃ, varaṃ te dadāmi, yaṃ ratanaṃ icchasi, taṃ vadehīti attho. <b>“hatthiyānan”tiādīhi sarūpato taṃ taṃ ratanaṃ dasseti</b> <b>. assakāvantī</b> assakaraṭṭhaṃ vā avantiraṭṭhaṃ vā. <b>rajjenā</b>ti sacepi te sakalajambudīparajjena attho, tampi te datvā ahaṃ phalakāvudhahattho tumhākaṃ rathassa purato gamissāmīti dīpeti. <b>yadicchasī</b>ti etesu mayā vuttappakāresu yaṃ icchasi, taṃ anusāsa āṇāpehīti.</p>
	<p class="paratype03">taṃ sutvā nandapaṇḍito attano adhippāyaṃ āvikaronto āha — </p>
	<p class="paratype40">100<b>.</b> </p>
	<p class="paratype21">“na me atthopi rajjena, nagarena dhanena vā. </p>
	<p class="paratype22">athopi janapadena, attho mayhaṃ na vijjatī”ti.</p>
	<p class="paratype03">“sace te mayi sineho atthi, ekaṃ me vacanaṃ karohī”ti vatvā gāthādvayamāha — </p>
	<p class="paratype40">101<b>.</b> </p>
	<p class="paratype21">“bhotova raṭṭhe vijite, araññe atthi assamo. </p>
	<p class="paratype22">pitā mayhaṃ janettī ca, ubho sammanti assame. </p>
	<p class="paratype40">102<b>.</b> </p>
	<p class="paratype21">“tesāhaṃ pubbācariyesu, puññaṃ na labhāmi kātave. </p>
	<p class="paratype22">bhavantaṃ ajjhāvaraṃ katvā, soṇaṃ yācemu saṃvaran”ti.</p>
	<p class="paratype03">tattha <b>raṭṭhe</b>ti rajje. <b>vijite</b>ti āṇāpavattiṭṭhāne. <b>assamo</b>ti himavantāraññe eko assamo atthi. <b>sammantī</b>ti tasmiṃ assame vasanti. <b>tesāha</b>nti tesu ahaṃ. <b>kātave</b>ti vattapaṭivattaphalāphalāharaṇasaṅkhātaṃ puññaṃ kātuṃ na labhāmi, bhātā me soṇapaṇḍito nāma mamekasmiṃ aparādhe mā idha vasīti maṃ palāpesi. <b>ajjhāvara</b>nti adhiāvaraṃ te mayaṃ bhavantaṃ saparivāraṃ katvā soṇapaṇḍitaṃ saṃvaraṃ yācemu, āyatiṃ saṃvaraṃ yācāmāti attho. “yācemimaṃ varan”tipi pāṭho, mayaṃ tayā saddhiṃ soṇaṃ yāceyyāma khamāpeyyāma, imaṃ varaṃ tava santikā gaṇhāmīti attho.</p>
	<p class="paratype03">atha naṃ rājā āha — </p>
	<p class="paratype40">103<b>.</b> </p>
	<p class="paratype21">“karomi te taṃ vacanaṃ, yaṃ maṃ bhaṇasi brāhmaṇa. </p>
	<p class="paratype22">etañca kho no akkhāhi, kīvanto hontu yācakā”ti.</p>
	<p class="paratype03">tattha <b>karomī</b>ti ahaṃ sakalajambudīparajjaṃ dadamāno ettakaṃ kiṃ na karissāmi, karomīti vadati. <b>kīvanto</b>ti kittakā.</p>
	<p class="paratype03">nandapaṇḍito āha — </p>
	<p class="paratype40">104<b>.</b> </p>
	<p class="paratype21">“parosataṃ jānapadā, mahāsālā ca brāhmaṇā. </p>
	<p class="paratype27">ime ca khattiyā sabbe, abhijātā yasassino. </p>
	<p class="paratype22">bhavañca rājā manojo, alaṃ hessanti yācakā”ti.</p>
	<p class="paratype03">tattha <b>jānapadā</b>ti gahapatī. <b>mahāsālā ca brāhmaṇā</b>ti sārappattā brāhmaṇā ca parosatāyeva. <b>alaṃ hessantī</b>ti pariyattā bhavissanti. <b>yācakā</b>ti mamatthāya soṇapaṇḍitassa khamāpakā.</p>
	<p class="paratype03">atha naṃ rājā āha — </p>
	<p class="paratype40">105<b>.</b> </p>
	<p class="paratype21">“hatthī asse ca yojentu, rathaṃ sannayha sārathi. </p>
	<p class="paratype27">ābandhanāni gaṇhātha, pādāsussārayaddhaje. </p>
	<p class="paratype22">assamaṃ taṃ gamissāmi, yattha sammati kosiyo”ti.</p>
	<p class="paratype03">tattha <b>yojentū</b>ti hatthārohā hatthī, assārohā ca asse kappentu. <b>rathaṃ sannayha sārathī</b>ti sammasārathi tvampi rathaṃ sannayha. <b>ābandhanānī</b>ti hatthiassarathesu ābandhitabbāni bhaṇḍāni ca gaṇhatha. <b>pādāsussārayaddhaje</b>ti rathe ṭhapitadhajapādāsu dhaje ussārayantu ussāpentu. <b>kosiyo</b>ti yasmiṃ assame kosiyagotto vasatīti. </p>
	<p class="paratype40">106<b>.</b> </p>
	<p class="paratype21">“tato ca rājā pāyāsi, senāya caturaṅginī. </p>
	<p class="paratype22">agamā assamaṃ rammaṃ, yattha sammati kosiyo”ti. — ayaṃ abhisambuddhagāthā.</p>
	<p class="paratype03">tattha <b>tato cā</b>ti, bhikkhave, evaṃ vatvā tato so rājā ekasatakhattiye gahetvā mahatiyā senāya parivuto nandapaṇḍitaṃ purato katvā nagarā nikkhami. <b>caturaṅgīnī</b>ti caturaṅginiyā senāya agamāsi, antaramagge vattamānopi avassaṃ gāmitāya evaṃ vutto. catuvīsatiakkhobhaṇisaṅkhātena balakāyena saddhiṃ maggaṃ paṭipannassa tassa nandapaṇḍito iddhānubhāvena aṭṭhusabhavitthataṃ maggaṃ samaṃ māpetvā ākāse cammakhaṇḍaṃ pattharitvā tattha pallaṅkena nisīditvā senāya parivuto alaṅkatahatthikkhandhe nisīditvā gacchantena raññā saddhiṃ dhammayuttakathaṃ kathento sītauṇhādiparissaye vārento agamāsi.</p>
	<p class="paratype03">athassa assamaṃ pāpuṇanadivase soṇapaṇḍito “mama kaniṭṭhassa atirekasattamāsasattadivasādhikāni satta vassāni nikkhantassā”ti āvajjetvā “kahaṃ nu kho so etarahī”ti dibbena cakkhunā olokento “catuvīsatiakkhobhaṇiparivārena saddhiṃ ekasatarājāno gahetvā mamaññeva khamāpetuṃ āgacchatī”ti disvā cintesi — “imehi rājūhi ceva parisāhi ca mama kaniṭṭhassa bahūni pāṭihāriyāni diṭṭhāni, mamānubhāvaṃ ajānitvā ‘ayaṃ kūṭajaṭilo attano pamāṇaṃ na jānāti, amhākaṃ ayyena saddhiṃ payojesī’ti maṃ vambhentā kathentā avīciparāyaṇā bhaveyyuṃ, iddhipāṭihāriyaṃ nesaṃ dassessāmī”ti. so caturaṅgulamattena aṃsaṃ aphusantaṃ ākāse kājaṃ ṭhapetvā anotattato udakaṃ āharituṃ rañño avidūre ākāsena pāyāsi. nandapaṇḍito taṃ āgacchantaṃ disvā attānaṃ dassetuṃ avisahanto nisinnaṭṭhāneyeva antaradhāyitvā palāyitvā himavantaṃ pāvisi. manojarājā pana taṃ ramaṇīyena isivesena tathā āgacchantaṃ disvā gāthamāha — </p>
	<p class="paratype40">107<b>.</b> </p>
	<p class="paratype21">“kassa kādambayo kājo, vehāsaṃ caturaṅgulaṃ. </p>
	<p class="paratype22">aṃsaṃ asamphusaṃ eti, udahārāya gacchato”ti.</p>
	<p class="paratype03">tattha <b>kādambayo</b>ti kadambarukkhamayo. <b>aṃsaṃ asamphusaṃ etī</b>ti aṃsaṃ asamphusanto sayameva āgacchati. <b>udahārāyā</b>ti udakaṃ āharituṃ gacchantassa kassa esa kājo evaṃ eti, ko nāma tvaṃ, kuto vā āgacchasīti.</p>
	<p class="paratype03">evaṃ vutte mahāsatto gāthādvayamāha — </p>
	<p class="paratype40">108<b>.</b> </p>
	<p class="paratype21">“ahaṃ soṇo mahārāja, tāpaso sahitabbato. </p>
	<p class="paratype22">bharāmi mātāpitaro, rattindivamatandito. </p>
	<p class="paratype40">109<b>.</b> </p>
	<p class="paratype21">“vane phalañca mūlañca, āharitvā disampati. </p>
	<p class="paratype22">posemi mātāpitaro, pubbe katamanussaran”ti.</p>
	<p class="paratype03">tattha <b>sahitabbato</b>ti sahitavato sīlācārasampanno eko tāpaso ahanti vadati. <b>bharāmī</b>ti posemi. <b>atandito</b>ti analaso hutvā. <b>pubbe katamanussara</b>nti tehi pubbe kataṃ mayhaṃ guṇaṃ anussarantoti.</p>
	<p class="paratype03">taṃ sutvā rājā tena saddhiṃ vissāsaṃ kattukāmo anantaraṃ gāthamāha — </p>
	<p class="paratype40">110<b>.</b> </p>
	<p class="paratype21">“icchāma assamaṃ gantuṃ, yattha sammati kosiyo. </p>
	<p class="paratype22">maggaṃ no soṇa akkhāhi, yena gacchemu assaman”ti.</p>
	<p class="paratype03">tattha <b>assama</b>nti tumhākaṃ assamapadaṃ.</p>
	<p class="paratype03">atha mahāsatto attano ānubhāvena assamapadagāmimaggaṃ māpetvā gāthamāha — </p>
	<p class="paratype40">111<b>.</b> </p>
	<p class="paratype21">“ayaṃ ekapadī rāja, yenetaṃ meghasannibhaṃ. </p>
	<p class="paratype22">koviḷārehi sañchannaṃ, ettha sammati kosiyo”ti.</p>
	<p class="paratype03">tassattho — mahārāja, ayaṃ ekapadiko jaṅghamaggo, iminā gacchatha, yena disābhāgena etaṃ meghavaṇṇaṃ supupphitakoviḷārasañchannaṃ vanaṃ dissati, ettha mama pitā kosiyagotto vasati, etassa so assamoti. </p>
	<p class="paratype40">112<b>.</b> </p>
	<p class="paratype21">“idaṃ vatvāna pakkāmi, taramāno mahāisi. </p>
	<p class="paratype22">vehāse antalikkhasmiṃ, anusāsitvāna khattiye. </p>
	<p class="paratype40">113<b>.</b> </p>
	<p class="paratype21">“assamaṃ parimajjitvā, paññāpetvāna āsanaṃ. </p>
	<p class="paratype22">paṇṇasālaṃ pavisitvā, pitaraṃ patibodhayi. </p>
	<p class="paratype40">114<b>.</b> </p>
	<p class="paratype21">“ime āyanti rājāno, abhijātā yasassino. </p>
	<p class="paratype22">assamā nikkhamitvāna, nisīda tvaṃ mahāise. </p>
	<p class="paratype40">115<b>.</b> </p>
	<p class="paratype21">“tassa taṃ vacanaṃ sutvā, taramāno mahāisi. </p>
	<p class="paratype22">assamā nikkhamitvāna, sadvāramhi upāvisī”ti. — imā abhisambuddhagāthā.</p>
	<p class="paratype03">tattha <b>pakkāmī</b>ti anotattaṃ agamāsi. <b>assamaṃ parimajjitvā</b>ti, bhikkhave, so isi vegena anotattaṃ gantvā pānīyaṃ ādāya tesu rājūsu assamaṃ asampattesuyeva āgantvā pānīyaghaṭe pānīyamāḷake ṭhapetvā “mahājano pivissatī”ti vanakusumehi vāsetvā sammajjaniṃ ādāya assamaṃ sammajjitvā paṇṇasāladvāre pitu āsanaṃ paññāpetvā pavisitvā pitaraṃ jānāpesīti attho. <b>upāvisī</b>ti uccāsane nisīdi.</p>
	<p class="paratype03">bodhisattassa mātā pana tassa pacchato nīcaṭṭhāne ekamantaṃ nisīdi. mahāsatto nīcāsane nisīdi. nandapaṇḍitopi bodhisattassa anotattato pānīyaṃ ādāya assamaṃ āgatakāle rañño santikaṃ āgantvā assamassa avidūre khandhāvāraṃ nivāsesi. atha rājā nhatvā sabbālaṅkārapaṭimaṇḍito ekasatarājaparivuto nandapaṇḍitaṃ gahetvā mahantena sirisobhaggena bodhisattaṃ khamāpetuṃ assamaṃ pāvisi. atha naṃ tathā āgacchantaṃ bodhisattassa pitā disvā bodhisattaṃ pucchi, sopissa ācikkhi. tamatthaṃ pakāsento satthā āha — </p>
	<p class="paratype40">116<b>.</b> </p>
	<p class="paratype21">“tañca disvāna āyantaṃ, jalantaṃriva tejasā. </p>
	<p class="paratype22">khatyasaṅghaparibyūḷhaṃ, kosiyo etadabravi. </p>
	<p class="paratype40">117<b>.</b> </p>
	<p class="paratype21">“kassa bherī mudiṅgā ca, saṅkhā paṇavadindimā. </p>
	<p class="paratype22">purato paṭipannāni, hāsayantā rathesabhaṃ. </p>
	<p class="paratype40">118<b>.</b> </p>
	<p class="paratype21">“kassa kañcanapaṭṭena, puthunā vijjuvaṇṇinā. </p>
	<p class="paratype22">yuvā kalāpasannaddho, ko eti siriyā jalaṃ. </p>
	<p class="paratype40">119<b>.</b> </p>
	<p class="paratype21">“ukkāmukhapahaṭṭhaṃva, khadiraṅgārasannibhaṃ. </p>
	<p class="paratype22">mukhañca rucirā bhāti, ko eti siriyā jalaṃ. </p>
	<p class="paratype40">120<b>.</b> </p>
	<p class="paratype21">“kassa paggahitaṃ chattaṃ, sasalākaṃ manoramaṃ. </p>
	<p class="paratype22">ādiccaraṃsāvaraṇaṃ, ko eti siriyā jalaṃ. </p>
	<p class="paratype40">121<b>.</b> </p>
	<p class="paratype21">“kassa aṅgaṃ pariggayha, vālabījanimuttamaṃ. </p>
	<p class="paratype22">caranti varapuññassa, hatthikkhandhena āyato. </p>
	<p class="paratype40">122<b>.</b> </p>
	<p class="paratype21">“kassa setāni chattāni, ājānīyā ca vammitā. </p>
	<p class="paratype22">samantā parikīrenti, ko eti siriyā jalaṃ. </p>
	<p class="paratype40">123<b>.</b> </p>
	<p class="paratype21">“kassa ekasataṃ khatyā, anuyantā yasassino. </p>
	<p class="paratype22">samantānupariyanti, ko eti siriyā jalaṃ. </p>
	<p class="paratype40">124<b>.</b> </p>
	<p class="paratype21">“hatthiassarathapatti, senā ca caturaṅginī. </p>
	<p class="paratype22">samantānupariyanti, ko eti siriyā jalaṃ. </p>
	<p class="paratype40">125<b>.</b> </p>
	<p class="paratype21">“kassesā mahatī senā, piṭṭhito anuvattati. </p>
	<p class="paratype22">akkhobhaṇī apariyantā, sāgarasseva ūmiyo. </p>
	<p class="paratype40">126<b>.</b> </p>
	<p class="paratype21">“rājābhirājā manojo, indova jayataṃ pati. </p>
	<p class="paratype22">nandassajjhāvaraṃ eti, assamaṃ brahmacārinaṃ. </p>
	<p class="paratype40">127<b>.</b> </p>
	<p class="paratype21">“tassesā mahatī senā, piṭṭhito anuvattati. </p>
	<p class="paratype22">akkhobhaṇī apariyantā, sāgarasseva ūmiyo”ti.</p>
	<p class="paratype03">tattha <b>jalantaṃrivā</b>ti jalantaṃ viya. <b>paṭipannānī</b>ti etāni tūriyāni kassa purato āgacchantīti attho. <b>hāsayantā</b>ti tosentā. <b>kañcanapaṭṭenā</b>ti, tāta, kassa kañcanamayena vijjuvaṇṇena uṇhīsapaṭṭena nalāṭanto parikkhittoti pucchati. <b>yuvā</b>ti taruṇo. <b>kalāpasannaddho</b>ti sannaddhasaratūṇīro. <b>ukkāmukhapahaṭṭhaṃ vā</b>ti kammārānaṃ uddhane pahaṭṭhaṃ suvaṇṇaṃ viya. <b>khadiraṅgārasannibha</b>nti vītaccitakhadiraṅgāravaṇṇaṃ. <b>ādiccaraṃsāvaraṇa</b>ntiādiccaraṃsīnaṃ āvaraṇaṃ. <b>aṅgaṃ pariggayhā</b>ti aṅgaṃ pariggahetvā, sarīraṃ parikkhipitvāti attho. <b>vālabījanimuttama</b>nti vālabījaniṃ uttamaṃ . <b>carantī</b>ti sañcaranti. <b>chattānī</b>ti ājānīyapiṭṭhe nisinnānaṃ dhāritachattāni. <b>parikīrentī</b>ti tassa samantā sabbadisābhāgesu parikīrayanti. <b>caturaṅginī</b>ti etehi hatthiādīhi catūhi aṅgehi samannāgatā. <b>akkhobhaṇī</b>ti khobhetuṃ na sakkā. <b>sāgarassevā</b>ti sāgarassa ūmiyo viya apariyantā. <b>rājābhirājā</b>ti ekasatarājūnaṃ pūjito, tesaṃ vā adhiko rājāti rājābhirājā. <b>jayataṃ patī</b>ti jayappattānaṃ tāvatiṃsānaṃ jeṭṭhako. <b>ajjhāvara</b>nti mamaṃ khamāpanatthāya nandassa parisabhāvaṃ upagantvā eti.</p>
	<p class="paratype03">satthā āha — </p>
	<p class="paratype40">128<b>.</b> </p>
	<p class="paratype21">“anulittā candanena, kāsikuttamadhārino. </p>
	<p class="paratype22">sabbe pañjalikā hutvā, isīnaṃ ajjhupāgamun”ti.</p>
	<p class="paratype03">tattha <b>isīnaṃ ajjhupāgamu</b>nti, bhikkhave, sabbepi te rājāno surabhicandanena anulittā uttamakāsikavatthadhārino sirasi patiṭṭhāpitāñjalī hutvā isīnaṃ santikaṃ upagatā.</p>
	<p class="paratype03">tato manojo rājā taṃ vanditvā ekamantaṃ nisinno paṭisanthāraṃ karonto gāthādvayamāha — </p>
	<p class="paratype40">129<b>.</b> </p>
	<p class="paratype21">“kacci nu bhoto kusalaṃ, kacci bhoto anāmayaṃ. </p>
	<p class="paratype22">kacci uñchena yāpetha, kacci mūlaphalā bahū. </p>
	<p class="paratype40">130<b>.</b> </p>
	<p class="paratype21">“kacci ḍaṃsā makasā ca, appameva sarīsapā. </p>
	<p class="paratype22">vane vāḷamigākiṇṇe, kacci hiṃsā na vijjatī”ti.</p>
	<p class="paratype03">tato paraṃ ubhinnaṃ tesaṃ vacanapaṭivacanavasena kathitagāthā honti — </p>
	<p class="paratype40">131<b>.</b> </p>
	<p class="paratype21">“kusalañceva no rāja, atho rāja anāmayaṃ. </p>
	<p class="paratype22">atho uñchena yāpema, atho mūlaphalā bahū. </p>
	<p class="paratype40">132<b>.</b> </p>
	<p class="paratype21">“atho ḍaṃsā makasā ca, appameva sarīsapā. </p>
	<p class="paratype22">vane vāḷamigākiṇṇe, hiṃsā mayhaṃ na vijjati. </p>
	<p class="paratype40">133<b>.</b> </p>
	<p class="paratype21">“bahūni vassapūgāni, assame sammataṃ idha. </p>
	<p class="paratype22">nābhijānāmi uppannaṃ, ābādhaṃ amanoramaṃ. </p>
	<p class="paratype40">134<b>.</b> </p>
	<p class="paratype21">“svāgataṃ te mahārāja, atho te adurāgataṃ. </p>
	<p class="paratype22">issarosi anuppatto, yaṃ idhatthi pavedaya. </p>
	<p class="paratype40">135<b>.</b> </p>
	<p class="paratype21">“tindukāni piyālāni, madhuke kāsumāriyo. </p>
	<p class="paratype22">phalāni khuddakappāni, bhuñja rāja varaṃ varaṃ. </p>
	<p class="paratype40">136<b>.</b> </p>
	<p class="paratype21">“idampi pānīyaṃ sītaṃ, ābhataṃ girigabbharā. </p>
	<p class="paratype22">tato piva mahārāja, sace tvaṃ abhikaṅkhasi. </p>
	<p class="paratype40">137<b>.</b> </p>
	<p class="paratype21">“paṭiggahitaṃ yaṃ dinnaṃ, sabbassa agghiyaṃ kataṃ. </p>
	<p class="paratype22">nandassāpi nisāmetha, vacanaṃ so pavakkhati. </p>
	<p class="paratype40">138<b>.</b> </p>
	<p class="paratype21">“ajjhāvaramhā nandassa, bhoto santikamāgatā. </p>
	<p class="paratype22">suṇātu bhavaṃ vacanaṃ, nandassa parisāya cā”ti.</p>
	<p class="paratype03">imā yebhuyyena pākaṭasambandhāyeva, yaṃ panettha apākaṭaṃ, tadeva vakkhāma. <b>pavedayā</b>ti yaṃ imasmiṃ ṭhāne tava abhirucitaṃ atthi, taṃ no kathehīti vadati. <b>khuddakappānī</b>ti etāni nānārukkhaphalāni khuddakamadhupaṭibhāgāni madhurāni. <b>varaṃ vara</b>nti ito uttamuttamaṃ gahetvā bhuñja. <b>girigabbharā</b>ti anotattato. <b>sabbassa agghiya</b>nti yena mayaṃ āpucchitā, taṃ amhehi paṭiggahitaṃ nāma tumhehi ca dinnameva nāma, ettāvatā imassa janassa sabbassa agghiyaṃ tumhehi kataṃ. <b>nandassāpī</b>ti amhākaṃ tāva sabbaṃ kataṃ, idāni pana nandapaṇḍito kiñci vattukāmo, tassapi tāva vacanaṃ suṇātha. <b>ajjhāvaramhā</b>ti mayañhi na aññena kammena āgatā, nandassa pana parisā hutvā tumhākaṃ khamāpanatthāya āgatāti vadati. <b>bhava</b>nti bhavaṃ soṇapaṇḍito suṇātu.</p>
	<p class="paratype03">evaṃ vutte nandapaṇḍito uṭṭhāyāsanā mātāpitaro ca bhātarañca vanditvā sakaparisāya saddhiṃ sallapanto āha — </p>
	<p class="paratype40">139<b>.</b> </p>
	<p class="paratype21">“parosataṃ jānapadā, mahāsālā ca brāhmaṇā. </p>
	<p class="paratype27">ime ca khattiyā sabbe, abhijātā yasassino. </p>
	<p class="paratype22">bhavañca rājā manojo, anumaññantu me vaco. </p>
	<p class="paratype40">140<b>.</b> </p>
	<p class="paratype21">“ye ca santi samītāro, yakkhāni idha massame. </p>
	<p class="paratype22">araññe bhūtabhabyāni, suṇantu vacanaṃ mama. </p>
	<p class="paratype40">141<b>.</b> </p>
	<p class="paratype21">“namo katvāna bhūtānaṃ, isiṃ vakkhāmi subbataṃ. </p>
	<p class="paratype22">so tyāhaṃ dakkhiṇā bāhu, tava kosiya sammato. </p>
	<p class="paratype40">142<b>.</b> </p>
	<p class="paratype21">“pitaraṃ me janettiñca, bhattukāmassa me sato. </p>
	<p class="paratype22">vīra puññamidaṃ ṭhānaṃ, mā maṃ kosiya vāraya. </p>
	<p class="paratype40">143<b>.</b> </p>
	<p class="paratype21">“sabbhi hetaṃ upaññātaṃ, mametaṃ upanissaja. </p>
	<p class="paratype27">uṭṭhānapāricariyāya, dīgharattaṃ tayā kataṃ. </p>
	<p class="paratype22">dhātāpitūsu puññāni, mama lokadado bhava. </p>
	<p class="paratype40">144<b>.</b> </p>
	<p class="paratype21">“tatheva santi manujā, dhamme dhammapadaṃ vidū. </p>
	<p class="paratype22">maggo saggassa lokassa, yathā jānāsi tvaṃ ise. </p>
	<p class="paratype40">145<b>.</b> </p>
	<p class="paratype21">“uṭṭhānapāricariyāya, mātāpitusukhāvahaṃ. </p>
	<p class="paratype22">taṃ maṃ puññā nivāreti, ariyamaggāvaro naro”ti.</p>
	<p class="paratype03">tattha <b>anumaññantū</b>ti anubujjhantu, sādhukaṃ sutvā paccakkhaṃ karontūti attho. <b>samītāro</b>ti samāgatā. <b>araññe bhūtabhabyānī</b>ti asmiṃ himavantāraññe yāni bhūtāni ceva vuḍḍhimariyādappattāni bhabyāni ca taruṇadevatāni, tānipi sabbāni mama vacanaṃ suṇantūti attho. <b>“namo katvānā”</b>ti idaṃ so parisāya saññaṃ datvā tasmiṃ vanasaṇḍe nibbattadevatānaṃ namakkāraṃ katvā āha. tassattho — ajja bahūhi devatāhi mama bhātikassa dhammakathāsavanatthaṃ āgatāhi bhavitabbaṃ, ahaṃ vo namakkāro, tumhepi mayhaṃ sahāyā hothāti. so devatānaṃ añjaliṃ paggahetvā parisaṃ jānāpetvā <b>“isiṃ vakkhāmī”</b>tiādimāha. tattha <b>isi</b>nti soṇapaṇḍitaṃ sandhāya vadati. <b>sammato</b>ti bhātaro nāma aṅgasamā honti, tasmā so te ahaṃ dakkhiṇā bāhūti sammato. tena me khamituṃ arahathāti dīpeti.</p>
	<p class="paratype03"><b>vīrā</b>ti vīriyavanta mahāparakkama. <b>puññamidaṃ ṭhāna</b>nti idaṃ mātāpitūpaṭṭhānaṃ nāma puññaṃ saggasaṃvattanikakāraṇaṃ, taṃ karontaṃ maṃ mā vārayāti vadati. <b>sabbhi heta</b>nti etañhi mātāpitūpaṭṭhānaṃ nāma paṇḍitehi <b>upaññātaṃ</b> upagantvā ñātañceva vaṇṇitañca. <b>mametaṃ upanissajā</b>ti idaṃ tvaṃ mayhaṃ nissaja vissajjehi dehi. <b>uṭṭhānapāricariyāyā</b>ti uṭṭhānena ca pāricariyāya ca. <b>kata</b>nti dīgharattaṃ tayā kusalaṃ kataṃ. <b>puññānī</b>ti idāni ahaṃ mātāpitūsu puññāni kattukāmo. <b>mama lokadado</b>ti tassa mama tvaṃ saggalokadado hoti, ahañhi tesaṃ vattaṃ upaṭṭhānaṃ katvā devaloke aparimāṇaṃ yasaṃ labhissāmi, tassa me tvaṃ dāyako hohīti vadati.</p>
	<p class="paratype03"><b>tathevā</b>ti yathā tvaṃ jānāsi, tatheva aññepi manujā imissaṃ parisāyaṃ santi, te nānappakāre dhamme idaṃ jeṭṭhāpacāyikabhāvasaṅkhātaṃ dhammakoṭṭhāsaṃ vadanti. kinti? <b>maggo saggassa lokassā</b>ti. <b>sukhāvaha</b>nti uṭṭhānena ca pāricariyāya ca mātāpitūnaṃ sukhāvahaṃ. <b>taṃ ma</b>nti taṃ maṃ evaṃ sammāpaṭipannampi bhātā soṇapaṇḍito tamhā puññā abhivāreti. <b>ariyamaggāvaro</b>ti so evaṃ vārento ayaṃ naro mama piyadassanatāya ariyasaṅkhātassa vedalokassa maggāvaraṇo nāma hotīti.</p>
	<p class="paratype03">evaṃ nandapaṇḍitena vutte mahāsatto “imassa tāva tumhehi vacanaṃ sutaṃ, idāni mamapi suṇāthā”ti sāvento āha — </p>
	<p class="paratype40">146<b>.</b> </p>
	<p class="paratype21">“suṇantu bhonto vacanaṃ, bhāturajjhāvarā mama. </p>
	<p class="paratype27">kulavaṃsaṃ mahārāja, porāṇaṃ parihāpayaṃ. </p>
	<p class="paratype22">adhammacārī jeṭṭhesu, nirayaṃ sopapajjati. </p>
	<p class="paratype40">147<b>.</b> </p>
	<p class="paratype21">“ye ca dhammassa kusalā, porāṇassa disampati. </p>
	<p class="paratype22">cārittena ca sampannā, na te gacchanti duggatiṃ. </p>
	<p class="paratype40">148<b>.</b> </p>
	<p class="paratype21">“mātā pitā ca bhātā ca, bhaginī ñāti bandhavā. </p>
	<p class="paratype22">sabbe jeṭṭhassa te bhārā, evaṃ jānāhi bhāradha. </p>
	<p class="paratype40">149<b>.</b> </p>
	<p class="paratype21">“ādiyitvā garuṃ bhāraṃ, nāviko viya ussahe. </p>
	<p class="paratype22">dhammañca nappamajjāmi, jeṭṭho casmi rathesabhā”ti.</p>
	<p class="paratype03">tattha <b>bhāturajjhāvarā</b>ti mama bhātu parisā hutvā āgatā bhonto sabbepi rājāno mamapi tāva vacanaṃ suṇantu. <b>parihāpaya</b>nti parihāpento. <b>dhammassā</b>ti jeṭṭhāpacāyanadhammassa paveṇīdhammassa. <b>kusalā</b>ti chekā. <b>cārittena cā</b>ti ācārasīlena sampannā. <b>bhārā</b>ti sabbe ete jeṭṭhena vahitabbā paṭijaggitabbāti tassa bhārā nāma. <b>nāviko viyā</b>ti yathā nāvāya garuṃ bhāraṃ ādiyitvā samuddamajjhe nāvaṃ sotthinā netuṃ nāviko ussaheti vāyamati, saha nāvāya sabbabhaṇḍañca jano ca tasseva bhāro hoti, tathā mameva sabbe ñātakā bhāroti, ahañca te ussahāmi paṭijaggituṃ sakkomi, tañca jeṭṭhāpacāyanadhammaṃ nappamajjāmi, na kevalañca etesaññeva, sakalassapi lokassa jeṭṭho ca asmi, tasmā ahameva saddhiṃ nandena paṭijaggituṃ yuttoti.</p>
	<p class="paratype03">taṃ sutvā sabbepi te rājāno attamanā hutvā “jeṭṭhabhātikassa kira avasesā bhārāti ajja amhehi ñātan”ti nandapaṇḍitaṃ pahāya mahāsattaṃ sannissitā hutvā tassa thutiṃ karontā dve gāthā abhāsiṃsu — </p>
	<p class="paratype40">150<b>.</b> </p>
	<p class="paratype21">“adhigamā tame ñāṇaṃ, jālaṃva jātavedato. </p>
	<p class="paratype22">evameva no bhavaṃ dhammaṃ, kosiyo pavidaṃsayi. </p>
	<p class="paratype40">151<b>.</b> </p>
	<p class="paratype21">“yathā udayamādicco, vāsudevo pabhaṅkaro. </p>
	<p class="paratype27">pāṇīnaṃ pavidaṃseti, rūpaṃ kalyāṇapāpakaṃ. </p>
	<p class="paratype22">evameva no bhavaṃ dhammaṃ, kosiyo pavidaṃsayī”ti.</p>
	<p class="paratype03">tattha <b>adhigamā</b>ti mayaṃ ito pubbe jeṭṭhāpacāyanadhammapaṭicchādake tame vattamānā na jānāma, ajja jātavedato jālaṃva ñāṇaṃ adhigatā. <b>evameva no</b>ti yathā mahandhakāre pabbatamatthake jalito jātavedo samantā ālokaṃ pharanto rūpāni dasseti, tathā no bhavaṃ kosiyagotto dhammaṃ pavidaṃsayīti attho. <b>vāsudevo</b>ti vasudevo vasujotano, dhanapakāsanoti attho.</p>
	<p class="paratype03">iti mahāsatto ettakaṃ kālaṃ nandapaṇḍitassa pāṭihāriyāni disvā tasmiṃ pasannacitte te rājāno ñāṇabalena tasmiṃ pasādaṃ bhinditvā attano kathaṃ gāhāpetvā sabbeva attano mukhaṃ ullokite akāsi. atha nandapaṇḍito “bhātā me paṇḍito byatto dhammakathiko sabbepime rājāno bhinditvā attano pakkhe kari, ṭhapetvā imaṃ añño mayhaṃ paṭisaraṇaṃ natthi, imameva yācissāmī”ti cintetvā gāthamāha — </p>
	<p class="paratype40">152<b>.</b> </p>
	<p class="paratype21">“evaṃ me yācamānassa, añjaliṃ nāvabujjhatha. </p>
	<p class="paratype22">tava baddhacaro hessaṃ, vuṭṭhito paricārako”ti.</p>
	<p class="paratype03">tassatthā — sace tumhe mama evaṃ yācamānassa khamāpanatthāya paggahitaṃ añjaliṃ nāvabujjhatha na paṭiggaṇhatha, tumheva mātāpitaro upaṭṭhahatha, ahaṃ pana tumhākaṃ baddhacaro veyyāvaccakaro hessaṃ, rattindivaṃ analasabhāvena vuṭṭhito paricārako ahaṃ tumhe paṭijaggissāmīti.</p>
	<p class="paratype03">mahāsattassa pakatiyāpi nandapaṇḍite doso vā veraṃ vā natthi, atithaddhaṃ vacanaṃ kathentassa panassa mānahāpanatthaṃ niggahavasena tathā katvā idānissa vacanaṃ sutvā tuṭṭhacitto tasmiṃ pasādaṃ uppādetvā “idāni te khamāmi, mātāpitaro ca paṭijaggituṃ labhissasī”ti tassa guṇaṃ pakāsento āha — </p>
	<p class="paratype40">153<b>.</b> </p>
	<p class="paratype21">“addhā nanda vijānāsi, saddhammaṃ sabbhi desitaṃ. </p>
	<p class="paratype22">ariyo ariyasamācāro, bāḷhaṃ tvaṃ mama ruccasi. </p>
	<p class="paratype40">154<b>.</b> </p>
	<p class="paratype21">“bhavantaṃ vadāmi bhotiñca, suṇātha vacanaṃ mama. </p>
	<p class="paratype22">nāyaṃ bhāro bhāramato, ahu mayhaṃ kudācanaṃ. </p>
	<p class="paratype40">155<b>.</b> </p>
	<p class="paratype21">“taṃ maṃ upaṭṭhitaṃ santaṃ, mātāpitu sukhāvahaṃ. </p>
	<p class="paratype22">nando ajjhāvaraṃ katvā, upaṭṭhānāya yācati. </p>
	<p class="paratype40">156<b>.</b> </p>
	<p class="paratype21">“yo ve icchati kāmena, santānaṃ brahmacārinaṃ. </p>
	<p class="paratype22">nandaṃ vo varatha eko, kaṃ nando upatiṭṭhatū”ti.</p>
	<p class="paratype03">tattha <b>ariyo</b>ti sundaro. <b>ariyasamācāro</b>ti sundarasamācāropi jāto. <b>bāḷha</b>nti idāni tvaṃ mama ativiya ruccasi. <b>suṇāthā</b>ti amma tātā tumhe mama vacanaṃ suṇātha. <b>nāyaṃ bhāro</b>ti ayaṃ tumhākaṃ paṭijagganabhāro na kadāci mama bhāramato ahu. <b>taṃ ma</b>nti taṃ bhāroti amaññitvāva maṃ tumhe upaṭṭhitaṃ samānaṃ. <b>upaṭṭhānāya yācatī</b>ti tumhe upaṭṭhātuṃ maṃ yācati. <b>yo ve icchatī</b>ti mayhañhi tvaṃ me mātaraṃ vā pitaraṃ vā upaṭṭhahāti vattuṃ na yuttaṃ, tumhākaṃ pana santānaṃ brahmacārīnaṃ yo eko icchati, taṃ vadāmi kāmena <b>nandaṃ vo varatha,</b> taṃ mama kaniṭṭhaṃ nandaṃ rocetha, tumhesu kaṃ esa upaṭṭhātu, ubhopi hi mayaṃ tumhākaṃ puttāyevāti.</p>
	<p class="paratype03">athassa mātā āsanā vuṭṭhāya, “tāta soṇapaṇḍita, cirappavuttho te kaniṭṭho, evaṃ cirāgatampi taṃ yācituṃ na visahāmi, mayañhi taṃ nissitā, idāni pana tayā anuññātā ahaṃ etaṃ brahmacārinaṃ bāhāhi upagūhitvā sīse upasiṅghāyituṃ labheyyan”ti imamatthaṃ pakāsentī gāthamāha — </p>
	<p class="paratype40">157<b>.</b> </p>
	<p class="paratype21">“tayā tāta anuññātā, soṇa taṃ nissitā mayaṃ. </p>
	<p class="paratype22">upaghātuṃ labhe nandaṃ, muddhani brahmacārinan”ti.</p>
	<p class="paratype03">atha mahāsatto “tena hi, amma, anujānāmi, tvaṃ gaccha, puttaṃ nandaṃ āliṅgitvā sīse ghāyitvā cumbitvā tava hadaye sokaṃ nibbāpehī”ti āha. sā tassa santikaṃ gantvā nandapaṇḍitaṃ parisamajjheyeva āliṅgitvā sīsaṃ ghāyitvā cumbitvā hadaye sokaṃ nibbāpetvā mahāsattena saddhiṃ sallapantī āha — </p>
	<p class="paratype40">158<b>.</b> </p>
	<p class="paratype21">“assatthasseva taruṇaṃ, pavāḷaṃ māluteritaṃ. </p>
	<p class="paratype22">cirassaṃ nandaṃ disvāna, hadayaṃ me pavedhati. </p>
	<p class="paratype40">159<b>.</b> </p>
	<p class="paratype21">“yadā suttāpi supine, nandaṃ passāmi āgataṃ. </p>
	<p class="paratype22">udaggā sumanā homi, nando no āgato ayaṃ. </p>
	<p class="paratype40">160<b>.</b> </p>
	<p class="paratype21">“yadā ca paṭibujjhitvā, nandaṃ passāmi nāgataṃ. </p>
	<p class="paratype22">bhiyyo āvisatī soko, domanassañcanappakaṃ. </p>
	<p class="paratype40">161<b>.</b> </p>
	<p class="paratype21">“sāhaṃ ajja cirassampi, nandaṃ passāmi āgataṃ. </p>
	<p class="paratype22">bhattucca mayhañca piyo, nando no pāvisī gharaṃ. </p>
	<p class="paratype40">162<b>.</b> </p>
	<p class="paratype21">“pitupi nando suppiyo, yaṃ nando nappavase gharā. </p>
	<p class="paratype22">labhatū tāta nando taṃ, maṃ nando upatiṭṭhatū”ti.</p>
	<p class="paratype03">tattha <b>māluterita</b>nti yathā vātāhataṃ assatthassa pallavaṃ kampati, evaṃ cirassaṃ nandaṃ disvā ajja mama hadayaṃ kampatīti vadati. <b>suttā</b>ti, tāta soṇa, yadāhaṃ suttāpi supine nandaṃ āgataṃ passāmi, tadāpi udaggā homi. <b>bhattuccā</b>ti sāmikassa ca me mayhañca piyo. <b>nando no pāvisī ghara</b>nti, tāta, putto no nando paṇṇasālaṃ pavisatu. <b>ya</b>nti yasmā pitupi suṭṭhu piyo, tasmā puna imamhā gharā na vippavaseyya. <b>nando</b> <b>ta</b>nti, tāta, nando yaṃ icchati, taṃ labhatu. <b>maṃ nando</b>ti, tāta soṇa, tava pitaraṃ tvaṃ upaṭṭhaha, maṃ nando upaṭṭhātu.</p>
	<p class="paratype03">mahāsatto “evaṃ hotū”ti mātu vacanaṃ sampaṭicchitvā “nanda, tayā jeṭṭhakakoṭṭhāso laddho, mātā nāma atiguṇakārikā, appamatto hutvā paṭijaggeyyāsī”ti ovaditvā mātu guṇaṃ pakāsento dve gāthā abhāsi — </p>
	<p class="paratype40">163<b>.</b> </p>
	<p class="paratype21">“anukampikā patiṭṭhā ca, pubbe rasadadī ca no. </p>
	<p class="paratype22">maggo saggassa lokassa, mātā taṃ varate ise. </p>
	<p class="paratype40">164<b>.</b> </p>
	<p class="paratype21">“pubbe rasadadī gottī, mātā puññūpasaṃhitā. </p>
	<p class="paratype22">maggo saggassa lokassa, mātā taṃ varate ise”ti.</p>
	<p class="paratype03">tattha <b>anukampikā</b>ti muduhadayā. <b>pubbe rasadadī</b>ti paṭhamameva attano khīrasaṅkhātassa rasassa dāyikā. <b>mātā ta</b>nti mama mātā maṃ na icchati, taṃ varati icchati. <b>gottī</b>ti gopāyikā. <b>puññūpasaṃhitā</b>ti puññūpanissitā puññadāyikā.</p>
	<p class="paratype03">evaṃ mahāsatto dvīhi gāthāhi mātu guṇaṃ kathetvā punāgantvā tassā āsane nisinnakāle “nanda, tvaṃ dukkarakārikaṃ mātaraṃ labhasi, ubhopi mayaṃ mātarā dukkhena saṃvaḍḍhitā, taṃ idāni tvaṃ appamatto paṭijaggāhi, amadhurāni phalāphalāni mā khādāpehī”ti vatvā parisamajjheyeva mātu dukkarakārikataṃ pakāsento āha — </p>
	<p class="paratype40">165<b>.</b> </p>
	<p class="paratype21">“ākaṅkhamānā puttaphalaṃ, devatāya namassati. </p>
	<p class="paratype22">nakkhattāni ca pucchati, utusaṃvaccharāni ca. </p>
	<p class="paratype40">166<b>.</b> </p>
	<p class="paratype21">“tassā utumhi nhātāya, hoti gabbhassa vokkamo. </p>
	<p class="paratype22">tena dohaḷinī hoti, suhadā tena vuccati. </p>
	<p class="paratype40">167<b>.</b> </p>
	<p class="paratype21">“saṃvaccharaṃ vā ūnaṃ vā, pariharitvā vijāyati. </p>
	<p class="paratype22">tena sā janayantīti, janetti tena vuccati. </p>
	<p class="paratype40">168<b>.</b> </p>
	<p class="paratype21">“thanakhīrena gītena, aṅgapāvuraṇena ca. </p>
	<p class="paratype22">rodantaṃ puttaṃ toseti, tosentī tena vuccati. </p>
	<p class="paratype40">169<b>.</b> </p>
	<p class="paratype21">“tato vātātape ghore, mamaṃ katvā udikkhati. </p>
	<p class="paratype22">dārakaṃ appajānantaṃ, posentī tena vuccati. </p>
	<p class="paratype40">170<b>.</b> </p>
	<p class="paratype21">“yañca mātudhanaṃ hoti, yañca hoti pituddhanaṃ. </p>
	<p class="paratype22">ubhayampetassa gopeti, api puttassa no siyā. </p>
	<p class="paratype40">171<b>.</b> </p>
	<p class="paratype21">“evaṃ putta aduṃ putta, iti mātā vihaññati. </p>
	<p class="paratype27">pamattaṃ paradāresu, nisīthe pattayobbane. </p>
	<p class="paratype22">sāyaṃ puttaṃ anāyantaṃ, iti mātā vihaññati. </p>
	<p class="paratype40">172<b>.</b> </p>
	<p class="paratype21">“evaṃ kicchā bhato poso, mātu aparicārako. </p>
	<p class="paratype22">mātari micchā caritvāna, nirayaṃ sopapajjati. </p>
	<p class="paratype40">173<b>.</b> </p>
	<p class="paratype21">“evaṃ kicchā bhato poso, pitu aparicārako. </p>
	<p class="paratype22">pitari micchā caritvāna, nirayaṃ sopapajjati. </p>
	<p class="paratype40">174<b>.</b> </p>
	<p class="paratype21">“dhanāpi dhanakāmānaṃ, nassati iti me sutaṃ. </p>
	<p class="paratype22">mātaraṃ aparicaritvāna, kicchaṃ vā so nigacchati. </p>
	<p class="paratype40">175<b>.</b> </p>
	<p class="paratype21">“dhanāpi dhanakāmānaṃ, nassati iti me sutaṃ. </p>
	<p class="paratype22">pitaraṃ aparicaritvāna, kicchaṃ vā so nigacchati. </p>
	<p class="paratype40">176<b>.</b> </p>
	<p class="paratype21">“ānando ca pamodo ca, sadā hasitakīḷitaṃ. </p>
	<p class="paratype22">mātaraṃ paricaritvāna, labbhametaṃ vijānato. </p>
	<p class="paratype40">177<b>.</b> </p>
	<p class="paratype21">“ānando ca pamodo ca, sadā hasitakīḷitaṃ. </p>
	<p class="paratype22">pitaraṃ paricaritvāna, labbhametaṃ vijānato. </p>
	<p class="paratype40">178<b>.</b> </p>
	<p class="paratype21">“dānañca piyavācā ca, atthacariyā ca yā idha. </p>
	<p class="paratype27">samānattatā ca dhammesu, tattha tattha yathārahaṃ. </p>
	<p class="paratype22">ete kho saṅgahā loke, rathassāṇīva yāyato. </p>
	<p class="paratype40">179<b>.</b> </p>
	<p class="paratype21">“ete ca saṅgahā nāssu, na mātā puttakāraṇā. </p>
	<p class="paratype22">labhetha mānaṃ pūjaṃ vā, pitā vā puttakāraṇā. </p>
	<p class="paratype40">180<b>.</b> </p>
	<p class="paratype21">“yasmā ca saṅgahā ete, sammapekkhanti paṇḍitā. </p>
	<p class="paratype22">tasmā mahattaṃ papponti, pāsaṃsā ca bhavanti te. </p>
	<p class="paratype40">181<b>.</b> </p>
	<p class="paratype21">“brahmāti mātāpitaro, pubbācariyāti vuccare. </p>
	<p class="paratype22">āhuneyyā ca puttānaṃ, pajāya anukampakā. </p>
	<p class="paratype40">182<b>.</b> </p>
	<p class="paratype21">“tasmā hi ne namasseyya, sakkareyya ca paṇḍito. </p>
	<p class="paratype27">annena atho pānena, vatthena sayanena ca. </p>
	<p class="paratype22">ucchādanena nhāpanena, pādānaṃ dhovanena ca. </p>
	<p class="paratype40">183<b>.</b> </p>
	<p class="paratype21">“tāya naṃ pāricariyāya, mātāpitūsu paṇḍitā. </p>
	<p class="paratype22">idheva naṃ pasaṃsanti, pecca sagge pamodatī”ti.</p>
	<p class="paratype03">tattha <b>puttaphala</b>nti puttasaṅkhātaṃ phalaṃ. <b>devatāya namassatī</b>ti “putto me uppajjatū”ti devatāya namakkāraṃ karoti āyācati. <b>pucchatī</b>ti “katarena nakkhattena jāto putto dīghāyuko hoti, katarena appāyuko”ti evaṃ nakkhattāni ca pucchati. <b>utusaṃvaccharāni cā</b>ti “channaṃ utūnaṃ katarasmiṃ utumhi jāto dīghāyuko hoti, katarasmiṃ utumhi appāyuko, kativassāya vā mātuyā jāto putto dīghāyuko hoti, kativassāya appāyuko”ti evaṃ utusaṃvaccharāni ca pucchati. <b>utumhi nhātāyā</b>ti pupphe uppanne utumhi nhātāya. <b>vokkamo</b>ti tiṇṇaṃ sannipātā gabbhāvakkanti hoti, kucchiyaṃ gabbho patiṭṭhāti. <b>tenā</b>ti tena gabbhena sā dohaḷinī hoti. <b>tenā</b>ti tadā tassā kucchimhi nibbattapajāya sineho uppajjati, tena kāraṇena “suhadā”ti vuccati. <b>tenā</b>ti tena kāraṇena sā “janayantī”ti ca “janettī”ti ca vuccati.</p>
	<p class="paratype03"><b>aṅgapāvuraṇena cā</b>ti thanantare nipajjāpetvā sarīrasamphassaṃ pharāpentī aṅgasaṅkhāteneva pāvuraṇena. <b>tosentī</b>ti saññāpentī hāsentī. <b>mamaṃ katvā udikkhatī</b>ti “puttassa me upari vāto paharati, ātapo pharatī”ti evaṃ mamaṃkāraṃ katvā siniddhena hadayena udikkhati. <b>ubhayampetassā</b>ti ubhayampi etaṃ dhanaṃ etassa puttassa atthāya aññesaṃ adassetvā sāragabbhādīsu mātā gopeti. <b>evaṃ putta, aduṃ puttā</b>ti “andhabāla putta, evaṃ rājakulādīsu appamatto hohi, aduñca kammaṃ mā karohī”ti sikkhāpentī iti mātā vihaññati kilamati. <b>pattayobbane</b>ti putte pattayobbane taṃ puttaṃ nisīthe paradāresu pamattaṃ sāyaṃ anāgacchantaṃ ñatvā assupuṇṇehi nettehi maggaṃ olokentī vihaññati kilamati.</p>
	<p class="paratype03"><b>kicchā bhato</b>ti kicchena bhato paṭijaggito. <b>micchā caritvānā</b>ti mātaraṃ apaṭijaggitvā. <b>dhanāpī</b>ti dhanampi, ayameva vā pāṭho. idaṃ vuttaṃ hoti — dhanakāmānaṃ uppannaṃ dhanampi mātaraṃ apaṭijaggantānaṃ nassatīti me sutanti. <b>kicchaṃ vā so</b>ti iti dhanaṃ vā tassa nassati, dukkhaṃ vāso puriso nigacchati. <b>labbhameta</b>nti etaṃ idhaloke ca paraloke ca ānandādisukhaṃ mātaraṃ paricaritvā vijānato paṇḍitassa labbhaṃ, sakkā laddhuṃ tādisenāti attho.</p>
	<p class="paratype03"><b>dānañcā</b>ti mātāpitūnaṃ dānaṃ dātabbaṃ, piyavacanaṃ bhaṇitabbaṃ, uppannakiccasādhanavasena attho caritabbo. <b>dhammesū</b>ti jeṭṭhāpacāyanadhammesu tattha tattha parisamajjhe vā rahogatānaṃ vā abhivādanādivasena samānattatā kātabbā, na raho abhivādanādīni katvā parisati na kātabbāni, sabbattha samāneneva bhavitabbaṃ. <b>ete ca saṅgahā nāssū</b>ti sace ete cattāro saṅgahā na bhaveyyuṃ. <b>sammapekkhantī</b>ti sammā nayena kāraṇena pekkhanti. <b>mahatta</b>nti seṭṭhattaṃ. <b>brahmā</b>ti puttānaṃ brahmasamā uttamā seṭṭhā. <b>pubbācariyā</b>ti paṭhamācariyā. <b>āhuneyyā</b>ti āhunapaṭiggāhakā yassa kassaci sakkārassa anucchavikā. <b>annena atho</b>ti annena ceva attho pānena ca. <b>peccā</b>ti kālakiriyāya pariyosāne ito gantvā sagge pamodatīti.</p>
	<p class="paratype03">evaṃ mahasatto sineruṃ pavaṭṭento viya dhammadesanaṃ niṭṭhāpesi. taṃ sutvā sabbepi te rājāno balakāyā ca pasīdiṃsu. atha ne pañcasu sīlesu patiṭṭhāpetvā “dānādīsu appamattā hothā”ti ovaditvā uyyojesi. sabbepi dhammena rajjaṃ kāretvā āyupariyosāne devanagaraṃ pūrayiṃsu. soṇapaṇḍitanandapaṇḍitāpi yāvatāyukaṃ mātāpitaro paricaritvā brahmalokaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakabhikkhu sotāpattiphale patiṭṭhahi. tadā mātāpitaro māhārājakulāni ahesuṃ, nandapaṇḍito ānando, manojarājā sāriputto, ekasatarājāno asītimahātherā ceva aññataratherā ca, catuvīsati akkhobhaṇiyo buddhaparisā, soṇapaṇḍito pana ahameva ahosinti. </p>
	<p class="paratype06">soṇanandajātakavaṇṇanā dutiyā. </p>
	<p class="paratype01">jātakuddānaṃ — </p>
	<p class="paratype21">atha sattatimamhi nipātavare, sabhāvantu kusāvatirājavaro. </p>
	<p class="paratype22">atha soṇasunandavaro ca puna, abhivāsitasattatimamhi suteti. </p>
	<p class="paratype06">sattatinipātavaṇṇanā niṭṭhitā. </p> 
</body>
</html>