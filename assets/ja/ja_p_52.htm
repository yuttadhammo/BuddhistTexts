<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [46] 6. ārāmadūsakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>5. atthakāmavaggo</h4>
	<h5>[46] 6. ārāmadūsakajātakavaṇṇanā</h5>
	<p class="paratype03"><b>na ve anatthakusalenā</b>ti idaṃ satthā aññatarasmiṃ kosalagāmake viharanto uyyānadūsakaṃ ārabbha kathesi. satthā kira kosalesu cārikaṃ caramāno aññataraṃ gāmakaṃ sampāpuṇi. tattheko kuṭumbiko tathāgataṃ nimantetvā attano uyyāne nisīdāpetvā buddhappamukhassa saṅghassa mahādānaṃ datvā “bhante, yathāruciyā imasmiṃ uyyāne vicarathā”ti āha. bhikkhū uṭṭhāya uyyānapālaṃ gahetvā uyyāne vicarantā ekaṃ aṅgaṇaṭṭhānaṃ disvā uyyānapālaṃ pucchiṃsu “upāsaka, imaṃ uyyānaṃ aññattha sandacchāyaṃ, imasmiṃ pana ṭhāne na koci rukkho vā gaccho vā atthi, kiṃ nu kho kāraṇan”ti? “bhante, imassa uyyānassa ropanakāle eko gāmadārako udakaṃ siñcanto imasmiṃ ṭhāne rukkhapotake ummūlaṃ katvā mūlappamāṇena udakaṃ siñci . te rukkhapotakā milāyitvā matā. iminā kāraṇena idaṃ ṭhānaṃ aṅgaṇaṃ jātan”ti. bhikkhū satthāraṃ upasaṅkamitvā etamatthaṃ ārocesuṃ. satthā “na, bhikkhave, so gāmadārako idāneva ārāmadūsako, pubbepi ārāmadūsakoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bārāṇasiyaṃ nakkhattaṃ ghosayiṃsu. nakkhattabherisaddasavanakālato paṭṭhāya sakalanagaravāsino nakkhattanissitakā hutvā vicaranti. tadā rañño uyyāne bahū makkaṭā vasanti. uyyānapālo cintesi “nagare nakkhattaṃ ghuṭṭhaṃ, ime vānare ‘udakaṃ siñcathā’ti vatvā ahaṃ nakkhattaṃ kīḷissāmī”ti jeṭṭhakavānaraṃ upasaṅkamitvā “samma vānarajeṭṭhaka, imaṃ uyyānaṃ tumhākampi bahūpakāraṃ, tumhe ettha pupphaphalapallavāni khādatha, nagare nakkhattaṃ ghuṭṭhaṃ, ahaṃ nakkhattaṃ kīḷissāmi. yāvāhaṃ āgacchāmi, tāva imasmiṃ uyyāne rukkhapotakesu udakaṃ siñcituṃ sakkhissathā”ti pucchi. “sādhu, siñcissāmī”ti. “tena hi appamattā hothā”ti udakasiñcanatthāya tesaṃ cammakuṭe ca dārukuṭe ca datvā gato. vānarā cammakuṭe ceva dārukuṭe ca gahetvā rukkhapotakesu udakaṃ siñcanti. atha ne vānarajeṭṭhako evamāha “bhonto vānarā, udakaṃ nāma rakkhitabbaṃ, tumhe rukkhapotakesu udakaṃ siñcantā uppāṭetvā uppāṭetvā mūlaṃ oloketvā gambhīragatesu mūlesu bahuṃ udakaṃ siñcatha, agambhīragatesu appaṃ, pacchā amhākaṃ udakaṃ dullabhaṃ bhavissatī”ti. te “sādhū”ti sampaṭicchitvā tathā akaṃsu.</p>
	<p class="paratype03">tasmiṃ samaye eko paṇḍitapuriso rājuyyāne te vānare tathā karonte disvā evamāha “bhonto vānarā, kasmā tumhe rukkhapotake uppāṭetvā uppāṭetvā mūlappamāṇena udakaṃ siñcathā”ti? te “evaṃ no vānarajeṭṭhako ovadatī”ti āhaṃsu. so taṃ vacanaṃ sutvā “aho vata bho bālā apaṇḍitā, ‘atthaṃ karissāmā’ti anatthameva karontī”ti cintetvā imaṃ gāthamāha — </p>
	<p class="paratype40">46<b>.</b> </p>
	<p class="paratype21">“na ve anatthakusalena, atthacariyā sukhāvahā. </p>
	<p class="paratype22">hāpeti atthaṃ dummedho, kapi ārāmiko yathā”ti.</p>
	<p class="paratype03">tattha <b>ve</b>ti nipātamattaṃ. <b>anatthakusalenā</b>ti anatthe anāyatane kusalena, atthe āyatane kāraṇe akusalena vāti attho. <b>atthacariyā</b>ti vuḍḍhikiriyā. <b>sukhāvahā</b>ti evarūpena anatthakusalena kāyikacetasikasukhasaṅkhātassa atthassa cariyā na sukhāvahā, na sakkā āvahitunti attho. kiṃkāraṇā? ekanteneva hi <b>hāpeti atthaṃ dummedho</b>ti, bālapuggalo “atthaṃ karissāmī”ti atthaṃ hāpetvā anatthameva karoti. <b>kapi ārāmiko yathā</b>ti yathā ārāme niyutto ārāmarakkhanako makkaṭo “atthaṃ karissāmī”ti anatthameva karoti, evaṃ yo koci anatthakusalo, tena na sakkā atthacariyaṃ āvahituṃ, so ekaṃsena atthaṃ hāpetiyevāti. evaṃ so paṇḍito puriso imāya gāthāya vānarajeṭṭhakaṃ garahitvā attano parisaṃ ādāya uyyānā nikkhami.</p>
	<p class="paratype03">satthāpi “na, bhikkhave, esa gāmadārako idāneva ārāmadūsako, pubbepi ārāmadūsakoyevā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā vānarajeṭṭhako ārāmadūsakagāmadārako ahosi, paṇḍitapuriso pana ahameva ahosin”ti. </p>
	<p class="paratype06">ārāmadūsakajātakavaṇṇanā chaṭṭhā. </p> 
</body>
</html>