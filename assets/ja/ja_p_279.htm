<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [273] 3. kacchapajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>3. udapānavaggo</h4>
	<h5>[273] 3. kacchapajātakavaṇṇanā</h5>
	<p class="paratype03"><b>ko</b> <b>nu uddhitabhattovā</b>ti idaṃ satthā jetavane viharanto kosalarājassa dvinnaṃ mahāmattānaṃ kalahavūpasamanaṃ ārabbha kathesi. paccuppannavatthu dukanipāte kathitameva.</p>
	<p class="paratype03">atīte pana bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto takkasilāyaṃ sabbasippāni uggaṇhitvā kāme pahāya isipabbajjaṃ pabbajitvā himavantapadese gaṅgātīre assamapadaṃ māpetvā tattha abhiññā ca samāpattiyo ca nibbattetvā jhānakīḷaṃ kīḷanto vāsaṃ kappesi. imasmiṃ kira jātake bodhisatto paramamajjhatto ahosi, upekkhāpāramiṃ pūresi. tassa paṇṇasāladvāre nisinnassa eko pagabbho dussīlo makkaṭo āgantvā kaṇṇasotesu aṅgajātena salākapavesanakammaṃ karoti, bodhisatto avāretvā majjhatto hutvā nisīdatiyeva. athekadivasaṃ eko kacchapo udakā uttaritvā gaṅgātīre mukhaṃ vivaritvā ātapaṃ tappanto niddāyati. taṃ disvā so lolavānaro tassa mukhe salākapavesanakammaṃ akāsi. athassa kacchapo pabujjhitvā aṅgajātaṃ samugge pakkhipanto viya ḍaṃsi, balavavedanā uppajji. vedanaṃ adhivāsetuṃ asakkonto “ko nu kho maṃ imamhā dukkhā moceyya, kassa santikaṃ gacchāmī”ti cintetvā “añño maṃ imamhā dukkhā mocetuṃ samattho natthi aññatra tāpasena, tasseva santikaṃ mayā gantuṃ vaṭṭatī”ti kacchapaṃ dvīhi hatthehi ukkhipitvā bodhisattassa santikaṃ agamāsi. bodhisatto tena dussīlamakkaṭena saddhiṃ davaṃ karonto paṭhamaṃ gāthamāha — </p>
	<p class="paratype40">67<b>.</b> </p>
	<p class="paratype21">“ko nu uddhitabhattova, pūrahatthova brāhmaṇo. </p>
	<p class="paratype22">kahaṃ nu bhikkhaṃ acari, kaṃ saddhaṃ upasaṅkamī”ti.</p>
	<p class="paratype03">tattha <b>ko nu uddhitabhattovā</b>ti ko nu esa vaḍḍhitabhatto viya, ekaṃ vaḍḍhitabhattaṃ bhattapūrapātiṃ hatthehi gahetvā viya ko nu eso āgacchatīti attho. <b>pūrahatthova brāhmaṇo</b>ti kattikamāse vācanakaṃ labhitvā pūrahattho brāhmaṇo viya ca ko nu kho esoti vānaraṃ sandhāya vadati. <b>kahaṃ nu bhikkhaṃ acarī</b>ti, bho vānara, kasmiṃ padese ajja tvaṃ bhikkhaṃ acari. <b>kaṃ saddhaṃ upasaṅkamī</b>ti kataraṃ nāma pubbapete uddissa kataṃ saddhabhattaṃ, kataraṃ vā saddhaṃ puggalaṃ tvaṃ upasaṅkami, kuto te ayaṃ deyyadhammo laddhoti dīpeti.</p>
	<p class="paratype03">taṃ sutvā dussīlavānaro dutiyaṃ gāthamāha — </p>
	<p class="paratype40">68<b>.</b> </p>
	<p class="paratype21">“ahaṃ kapismi dummedho, anāmāsāni āmasiṃ. </p>
	<p class="paratype22">tvaṃ maṃ mocaya bhaddaṃ te, mutto gaccheyya pabbatan”ti.</p>
	<p class="paratype03">tattha <b>ahaṃ kapismi dummedho</b>ti bhaddaṃ te ahaṃ asmi dummedho capalacitto makkaṭo. <b>anāmāsāni āmasi</b>nti anāmasitabbaṭṭhānāni āmasiṃ. <b>tvaṃ maṃ mocaya bhaddaṃ te</b>ti tvaṃ dayālu anukampako maṃ imamhā dukkhā mocehi, <b>bhaddaṃ</b> te hotu. <b>mutto gaccheyya pabbata</b>nti sohaṃ tavānubhāvena imamhā byasanā mutto pabbatameva gaccheyyaṃ, na te puna cakkhupathe attānaṃ dasseyyanti.</p>
	<p class="paratype03">bodhisatto tasmiṃ kāruññena kacchapena saddhiṃ sallapanto tatiyaṃ gāthamāha — </p>
	<p class="paratype40">69<b>.</b> </p>
	<p class="paratype21">“kacchapā kassapā honti, koṇḍaññā honti makkaṭā. </p>
	<p class="paratype22">muñca kassapa koṇḍaññaṃ, kataṃ methunakaṃ tayā”ti.</p>
	<p class="paratype03">tassattho — kacchapā nāma kassapagottā honti, makkaṭā koṇḍaññagottā, kassapakoṇḍaññānañca aññamaññaṃ āvāhavivāhasambandho atthi. addhā tayidaṃ lolena dussīlamakkaṭena tayā saddhiṃ, tayā ca dussīlena iminā makkaṭena saddhiṃ gottasadisatāsaṅkhātassa methunadhammassa anucchavikaṃ dussīlyakammasaṅkhātampi methunakaṃ kataṃ, tasmā <b>muñca, kassapa, koṇḍañña</b>nti.</p>
	<p class="paratype03">kacchapo bodhisattassa vacanaṃ sutvā kāraṇena pasanno vānarassa aṅgajātaṃ muñci. makkaṭo muttamattova bodhisattaṃ vanditvā palāto, puna taṃ ṭhānaṃ nivattitvāpi na olokesi. kacchapopi bodhisattaṃ vanditvā sakaṭṭhānameva gato. bodhisattopi aparihīnajjhāno brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — “tadā kacchapavānarā dve mahāmattā ahesuṃ, tāpaso pana ahameva ahosin”ti.</p>
	<p class="paratype03">kacchapajātakavaṇṇanā tatiyā. </p> 
</body>
</html>