<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [131] 1. asampadānajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>14. asampadānavaggo</h4>
	<h5>[131] 1. asampadānajātakavaṇṇanā</h5>
	<p class="paratype03"><b>asampadānenitarītarassā</b>ti idaṃ satthā veḷuvane viharanto devadattaṃ ārabbha kathesi. tasmiñhi kāle bhikkhū dhammasabhāyaṃ kathaṃ samuṭṭhāpesuṃ “āvuso devadatto, akataññū tathāgatassa guṇaṃ na jānātī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva devadatto akataññū, pubbepi akataññūyevā”ti vatvā atītaṃ āhari.</p>
	<p class="paratype03">atīte magadharaṭṭhe rājagahe ekasmiṃ magadharaññe rajjaṃ kārente bodhisatto tasseva seṭṭhi ahosi asītikoṭivibhavo saṅkhaseṭṭhīti nāmena. bārāṇasiyaṃ pīḷiyaseṭṭhi nāma asītikoṭivibhavova ahosi. te aññamaññaṃ sahāyakā ahesuṃ. tesu bārāṇasiyaṃ pīḷiyaseṭṭhissa kenacideva kāraṇena mahantaṃ bhayaṃ uppajji, sabbaṃ sāpateyyaṃ parihāyi. so daliddo appaṭisaraṇo hutvā bhariyaṃ ādāya saṅkhaseṭṭhiṃ paccayaṃ katvā bārāṇasito nikkhamitvā padasāva rājagahaṃ patvā saṅkhaseṭṭhissa nivesanaṃ agamāsi. so taṃ disvāva “sahāyo me āgato”ti parissajitvā sakkārasammānaṃ katvā katipāhaṃ vītināmetvā ekadivasaṃ “samma, kenaṭṭhena āgatosī”ti pucchi. “bhayaṃ me, samma, uppannaṃ, sabbaṃ dhanaṃ parikkhīṇaṃ, upatthambho me hohī”ti. “sādhu samma, mā bhāyī”ti bhaṇḍāgāraṃ vivarāpetvā cattālīsa hiraññakoṭiyo dāpetvā sesampi paricchadaparivāraṃ sabbaṃ attano santakaṃ saviññāṇakaṃ aviññāṇakaṃ majjhe bhinditvā upaḍḍhameva adāsi. so taṃ vibhavaṃ ādāya puna bārāṇasiṃ gantvā nivāsaṃ kappesi.</p>
	<p class="paratype03">aparabhāge saṅkhaseṭṭhissapi tādisameva bhayaṃ uppajji. so attano paṭisaraṇaṃ upadhārento “sahāyassa me mahāupakāro kato, upaḍḍhavibhavo dinno. na so maṃ disvā pariccajissati, tassa santikaṃ gamissāmī”ti cintetvā bhariyaṃ ādāya padasāva bārāṇasiṃ gantvā bhariyaṃ āha “bhadde, tava mayā saddhiṃ antaravīthiyā gamanaṃ nāma na yuttaṃ, mayā pesitayānamāruyha mahantena parivārena pacchā āgamissasi. yāva yānaṃ pesemi, tāva idheva hohī”ti vatvā taṃ sālāya ṭhapetvā sayaṃ nagaraṃ pavisitvā seṭṭhissa gharaṃ gantvā “rājagahanagarato tumhākaṃ sahāyo saṅkhaseṭṭhi nāma āgato”ti ārocāpesi. so “āgacchatū”ti pakkosāpetvā taṃ disvā neva āsanā vuṭṭhāsi, na paṭisanthāraṃ akāsi, kevalaṃ “kimatthaṃ āgatosī”ti pucchi. “tumhākaṃ dassanatthaṃ āgatomhī”ti. “nivāso te kahaṃ gahito”ti? “na tāva nivāsaṭṭhānaṃ atthi, seṭṭhigharaṇimpi sālāya ṭhapetvāva āgatomhī”ti. “tumhākaṃ idha nivāsaṭṭhānaṃ natthi, nivāpaṃ gahetvā ekasmiṃ ṭhāne pacāpetvā bhuñjitvā gacchatha, puna amhākaṃ gharaṃ mā pavisathā”ti vatvā “mayhaṃ sahāyassa dussante bandhitvā ekaṃ bahalapalāpatumbaṃ dehī”ti dāsaṃ āṇāpesi. taṃ divasaṃ kira so rattasālīnaṃ sakaṭasahassamattaṃ ophunāpetvā koṭṭhāgāraṃ pūrāpesi, cattālīsakoṭidhanaṃ gahetvā āgato akataññū mahācoro sahāyakassa tumbamatte palāpe dāpesi. dāso pacchiyaṃ ekaṃ palāpatumbaṃ pakkhipitvā bodhisattassa santikaṃ agamāsi.</p>
	<p class="paratype03">bodhisatto cintesi — “ayaṃ asappuriso mama santikā cattālīsakoṭidhanaṃ labhitvā idāni palāpatumbaṃ dāpesi, gaṇhāmi nu kho, na gaṇhāmī”ti? athassa etadahosi “ayaṃ tāva akataññū mittadubbhī katavināsakabhāvena mayā saddhiṃ mittabhāvaṃ bhindi. sacāhaṃ etena dinnaṃ palāpatumbaṃ lāmakattā na gaṇhissāmi, ahampi mittabhāvaṃ bhindissāmi. andhabālā parittakaṃ laddhaṃ aggaṇhantā mittabhāvaṃ vināsenti, ahaṃ pana etena dinnaṃ palāpatumbaṃ gahetvā mama vasena mittabhāvaṃ patiṭṭhāpessāmī”ti. so palāpatumbaṃ dussante bandhitvā pāsādā oruyha sālaṃ agamāsi. atha naṃ bhariyā “kiṃ te, ayya, laddhan”ti pucchi. “bhadde amhākaṃ sahāyo pīḷiyaseṭṭhi palāpatumbaṃ datvā amhe ajjeva vissajjesī”ti. sā “ayya, kimatthaṃ aggahesi, kiṃ etaṃ cattālīsakoṭidhanassa anucchavikan”ti rodituṃ ārabhi. bodhisattopi “bhadde, mā rodi, ahaṃ tena saddhiṃ mittabhāvabhedanabhayena mama vasena mittabhāvaṃ patiṭṭhāpetuṃ gaṇhiṃ, tvaṃ kiṃkāraṇā rodasī”ti vatvā imaṃ gāthamāha — </p>
	<p class="paratype40">131<b>.</b> </p>
	<p class="paratype21">“asampadānenitarītarassa, bālassa mittāni kalībhavanti. </p>
	<p class="paratype22">tasmā harāmi bhusaṃ aḍḍhamānaṃ, mā me mitti jīyittha sassatāyan”ti.</p>
	<p class="paratype03">tattha <b>asampadānenā</b>ti asampādānena. akāralope sandhi, aggahaṇenāti attho. <b>itarītarassā</b>ti yassa kassaci lāmakālāmakassa. <b>bālassa mittāni kalībhavantī</b>ti dandhassa apaññassa mittāni kalīni kāḷakaṇṇisadisāni honti, bhijjantīti attho. <b>tasmā harāmi bhusaṃ aḍḍhamāna</b>nti tena kāraṇena ahaṃ sahāyena dinnaṃ ekapalāpatumbaṃ harāmi gaṇhāmīti dasseti. “mānan”ti hi aṭṭhannaṃ nāḷīnaṃ nāmaṃ, catunnaṃ aḍḍhamānaṃ, catasso ca nāḷiyo tumbo nāma. tena vuttaṃ “palāpatumban”ti. <b>mā me mitti jīyittha sassatāya</b>nti mama sahāyena saddhiṃ mitti mā bhijjittha, sassatāva ayaṃ hotūti attho.</p>
	<p class="paratype03">evaṃ vuttepi seṭṭhibhariyā rodateva. tasmiṃ khaṇe saṅkhaseṭṭhinā pīḷiyaseṭṭhissa dinno kammantadāso sālādvārena āgacchanto seṭṭhibhariyāya rodanasaddaṃ sutvā sālaṃ pavisitvā attano sāmike disvā pādesu nipatitvā roditvā kanditvā “kimatthaṃ idhāgatattha, sāmī”ti pucchi. seṭṭhi sabbaṃ ārocesi. kammantadāso “hotu, sāmi, mā cintayitthā”ti ubhopi assāsetvā attano gehaṃ netvā gandhodakena nhāpetvā bhojetvā “sāmikā, vo āgatā”ti sesadāse sannipātetvā dassetvā katipāhaṃ vītināmetvā sabbe dāse gahetvā rājaṅgaṇaṃ gantvā uparavaṃ akāsi. rājā pakkosāpetvā “kiṃ etan”ti pucchi, te sabbaṃ taṃ pavattiṃ rañño ārocesuṃ.</p>
	<p class="paratype03">rājā tesaṃ vacanaṃ sutvā ubhopi seṭṭhī pakkosāpetvā saṅkhaseṭṭhiṃ pucchi “saccaṃ kira tayā mahāseṭṭhi pīḷiyaseṭṭhissa cattālīsakoṭidhanaṃ dinnan”ti? “āma, mahārāja, mama sahāyassa maṃ takketvā rājagahaṃ āgatassa na kevalaṃ dhanaṃ, sabbaṃ vibhavajātaṃ saviññāṇakaṃ aviññāṇakaṃ dve koṭṭhāse katvā samabhāge adāsinti. rājā “saccametan”ti pīḷiyaseṭṭhiṃ pucchi. “āma, devā”ti. “tayā panassa taññeva takketvā āgatassa atthi koci sakkāro vā sammāno vā kato”ti. so tuṇhī ahosi. api pana te etassa palāpatumbamattaṃ dussante pakkhipāpetvā dāpitaṃ atthīti. tampi sutvā tuṇhīyeva ahosi. rājā “kiṃ kātabban”ti amaccehi saddhiṃ mantetvā taṃ paribhāsitvā “gacchatha, pīḷiyaseṭṭhissa ghare sabbaṃ vibhavaṃ saṅkhaseṭṭhissa dethā”ti āha. bodhisatto “mahārāja, mayhaṃ parasantakena attho natthi, mayā dinnamattameva pana dāpethā”ti āha. rājā bodhisattassa santakaṃ dāpesi. bodhisatto sabbaṃ attano dinnavibhavaṃ paṭilabhitvā dāsaparivuto rājagahameva gantvā kuṭumbaṃ saṇṭhapetvā dānādīni puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā pīḷiyaseṭṭhi devadatto ahosi, saṅkhaseṭṭhi pana ahameva ahosin”ti. </p>
	<p class="paratype06">asampadānajātakavaṇṇanā paṭhamā. </p> 
</body>
</html>