<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [196] 6. valāhakassajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>5. ruhakavaggo</h4>
	<h5>[196] 6. valāhakassajātakavaṇṇanā</h5>
	<p class="paratype03"><b>ye na kāhanti ovāda</b>nti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. so hi bhikkhu satthārā “saccaṃ kira tvaṃ, bhikkhu, ukkaṇṭhitosī”ti puṭṭho “saccan”ti vatvā “kiṃ kāraṇā”ti vutte “ekaṃ alaṅkataṃ mātugāmaṃ disvā kilesavasenā”ti āha. atha naṃ satthā “itthiyo nāmetā bhikkhu attano rūpasaddagandharasaphoṭṭhabbehi ceva itthikuttavilāsehi ca purise palobhetvā attano vase katvā vasaṃ upagatabhāvaṃ ñatvā sīlavināsañceva dhanavināsañca pāpanaṭṭhena ‘yakkhiniyo’ti vuccanti. pubbepi hi yakkhiniyo itthikuttena ekaṃ purisasatthaṃ upasaṅkamitvā vāṇije palobhetvā attano vase katvā puna aññe purise disvā te sabbepi jīvitakkhayaṃ pāpetvā ubhohi hanukapassehi lohitena paggharantena mukhaṃ pūrāpetvā khādiṃsū”ti vatvā atītaṃ āhari.</p>
	<p class="paratype03">atīte tambapaṇṇidīpe sirīsavatthu nāma yakkhanagaraṃ ahosi, tattha yakkhiniyo vasiṃsu. tā bhinnanāvānaṃ vāṇijānaṃ āgatakāle alaṅkatapaṭiyattā khādanīyabhojanīyaṃ gāhāpetvā dāsigaṇaparivutā dārake aṅkenādāya vāṇije upasaṅkamanti. tesaṃ “manussāvāsaṃ āgatamhā”ti sañjānanatthaṃ tattha tattha kasigorakkhādīni karonte manusse gogaṇe sunakheti evamādīni dassenti, vāṇijānaṃ santikaṃ gantvā “imaṃ yāguṃ pivatha, bhattaṃ bhuñjatha, khādanīyaṃ khādathā”ti vadanti. vāṇijā ajānantā tāhi dinnaṃ paribhuñjanti. atha tesaṃ khāditvā bhuñjitvā pivitvā vissamitakāle paṭisanthāraṃ karonti, “tumhe kattha vāsikā, kuto āgatā, kahaṃ gacchissatha, kena kammena idhāgatatthā”ti pucchanti. “bhinnanāvā hutvā idhāgatamhā”ti vutte “sādhu, ayyā, amhākampi sāmikānaṃ nāvaṃ abhiruhitvā gatānaṃ tīṇi saṃvaccharāni atikkantāni, te matā bhavissanti; tumhepi vāṇijāyeva, mayaṃ tumhākaṃ pādaparicārikā bhavissāmā”ti vatvā te vāṇije itthikuttahāvabhāvavilāsehi palobhetvā yakkhanagaraṃ netvā sace paṭhamagahitā manussā atthi, te devasaṅkhalikāya bandhitvā kāraṇaghare pakkhipanti, attano vasanaṭṭhāne bhinnanāve manusse alabhantiyo pana parato kalyāṇiṃ orato nāgadīpanti evaṃ samuddatīraṃ anusañcaranti. ayaṃ tāsaṃ dhammatā. </p>
	<p class="paratype01">athekadivasaṃ pañcasatā bhinnanāvā vāṇijā tāsaṃ nagarasamīpe uttariṃsu. tā tesaṃ santikaṃ gantvā palobhetvā yakkhanagaraṃ netvā paṭhamaṃ gahite manusse devasaṅkhalikāya bandhitvā kāraṇaghare pakkhipitvā jeṭṭhayakkhinī jeṭṭhakavāṇijaṃ, sesā seseti tā pañcasatā yakkhiniyo te pañcasate vāṇije attano sāmike akaṃsu. atha sā jeṭṭhayakkhinī rattibhāge vāṇije niddaṃ upagate uṭṭhāya gantvā kāraṇaghare manusse māretvā maṃsaṃ khāditvā āgacchati, sesāpi tatheva karonti. jeṭṭhayakkhiniyā manussamaṃsaṃ khāditvā āgatakāle sarīraṃ sītalaṃ hoti. jeṭṭhavāṇijo pariggaṇhanto tassā yakkhinibhāvaṃ ñatvā “imā pañcasatā yakkhiniyo bhavissanti, amhehi palāyituṃ vaṭṭatī”ti punadivase pātova mukhadhovanatthāya gantvā sesavāṇijānaṃ ārocesi — “imā yakkhiniyo, na manussitthiyo, aññesaṃ bhinnanāvānaṃ āgatakāle te sāmike katvā amhepi khādissanti, etha ito palāyissāmā”ti tesu pañcasatesu aḍḍhateyyasatā “na mayaṃ etā vijahituṃ sakkhissāma, tumhe gacchatha, mayaṃ na palāyissāmā”ti āhaṃsu. jeṭṭhavāṇijo attano vacanakāre aḍḍhateyyasate gahetvā tāsaṃ bhīto palāyi.</p>
	<p class="paratype03">tasmiṃ pana kāle bodhisatto valāhakassayoniyaṃ nibbatti, sabbaseto kāḷasīso muñjakeso iddhimā vehāsaṅgamo ahosi. so himavantato ākāse uppatitvā tambapaṇṇidīpaṃ gantvā tattha tambapaṇṇisare pallale sayaṃjātasāliṃ khāditvā gacchati. evaṃ gacchanto ca “janapadaṃ gantukāmā atthī”ti tikkhattuṃ karuṇāparibhāvitaṃ mānusiṃ vācaṃ bhāsati. te bodhisattassa vacanaṃ sutvā upasaṅkamitvā añjaliṃ paggayha “sāmi, mayaṃ janapadaṃ gamissāmā”ti āhaṃsu. tena hi mayhaṃ piṭṭhiṃ abhiruhathāti. appekacce abhiruhiṃsu, tesu ekacce vāladhiṃ gaṇhiṃsu, ekacce añjaliṃ paggahetvā aṭṭhaṃsuyeva. bodhisatto antamaso añjaliṃ paggahetvā ṭhite sabbepi te aḍḍhateyyasate vāṇije attano ānubhāvena janapadaṃ netvā sakasakaṭṭhānesu patiṭṭhapetvā attano vasanaṭṭhānaṃ āgamāsi. tāpi kho yakkhiniyo aññesaṃ āgatakāle tattha ohīnake aḍḍhateyyasate manusse vadhitvā khādiṃsu.</p>
	<p class="paratype03">satthā bhikkhū āmantetvā “bhikkhave, yathā te yakkhinīnaṃ vasaṃ gatā vāṇijā jīvitakkhayaṃ pattā, valāhakassarājassa vacanakarā vāṇijā sakasakaṭṭhānesu patiṭṭhitā, evameva buddhānaṃ ovādaṃ akarontā bhikkhūpi bhikkhuniyopi upāsakāpi upāsikāyopi catūsu apāyesu pañcavidhabandhanakammakaraṇaṭṭhānādīsu mahādukkhaṃ pāpuṇanti. ovādakarā pana tisso kulasampattiyo ca cha kāmasagge vīsati brahmaloketi imāni ca ṭhānāni patvā amatamahānibbānaṃ sacchikatvā mahantaṃ sukhaṃ anubhavantī”ti vatvā abhisambuddho hutvā imā gāthā avoca — </p>
	<p class="paratype40">91<b>.</b> </p>
	<p class="paratype21">“ye na kāhanti ovādaṃ, narā buddhena desitaṃ. </p>
	<p class="paratype22">byasanaṃ te gamissanti, rakkhasīhiva vāṇijā. </p>
	<p class="paratype40">92<b>.</b> </p>
	<p class="paratype21">“ye ca kāhanti ovādaṃ, narā buddhena desitaṃ. </p>
	<p class="paratype22">sotthiṃ pāraṃ gamissanti, valāheneva vāṇijā”ti.</p>
	<p class="paratype03">tattha <b>ye na kāhantī</b>ti ye na karissanti. <b>byasanaṃ te gamissantī</b>ti te mahāvināsaṃ pāpuṇissanti. <b>rakkhasīhiva vāṇijā</b>ti rakkhasīhi palobhitavāṇijā viya. <b>sotthiṃ pāraṃ gamissantī</b>ti anantarāyena nibbānaṃ pāpuṇissanti. <b>valāheneva vāṇijā</b>ti valāheneva “āgacchathā”ti vuttā tassa vacanakarā vāṇijā viya. yathā hi te samuddapāraṃ gantvā sakasakaṭṭhānaṃ agamaṃsu, evaṃ buddhānaṃ ovādakarā saṃsārapāraṃ nibbānaṃ gacchantīti amatamahānibbānena dhammadesanāya kūṭaṃ gaṇhi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — saccapariyosāne ukkaṇṭhitabhikkhu sotāpattiphale patiṭṭhahi, aññepi bahū sotāpattiphalasakadāgāmiphalānāgāmiphalārahattaphalāni pāpuṇiṃsu. “tadā valāhakassarājassa vacanakarā aḍḍhateyyasatā vāṇijā buddhaparisā ahesuṃ, valāhakassarājā pana ahameva ahosin”ti. </p>
	<p class="paratype06">valāhakassajātakavaṇṇanā chaṭṭhā. </p> 
</body>
</html>