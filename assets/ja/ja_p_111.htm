<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [105] 5. dubbalakaṭṭhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>11. parosatavaggo</h4>
	<h5>[105] 5. dubbalakaṭṭhajātakavaṇṇanā</h5>
	<p class="paratype03"><b>bahumpetaṃ</b> <b>vane kaṭṭha</b>nti idaṃ satthā jetavane viharanto ekaṃ uttasitabhikkhuṃ ārabbha kathesi. so kira sāvatthivāsī eko kulaputto satthu dhammadesanaṃ sutvā pabbajitvā maraṇabhīruko ahosi, rattiṭṭhānadivāṭṭhānesu vātassa vā vījantassa sukkhadaṇḍakassa vā patantassa pakkhicatuppadānaṃ vā saddaṃ sutvā maraṇabhayatajjito mahāravaṃ ravanto palāyati. tassa hi “maritabbaṃ mayā”ti satimattampi natthi. sace hi so “ahaṃ marissāmī”ti jāneyya, na maraṇaṃ bhāyeyya. maraṇassatikammaṭṭhānassa pana tassa abhāvitattāva bhāyati . tassa so maraṇabhīrukabhāvo bhikkhusaṅghe pākaṭo jāto.</p>
	<p class="paratype03">athekadivasaṃ dhammasabhāyaṃ bhikkhū kathaṃ samuṭṭhāpesuṃ “āvuso, asuko nāma bhikkhu maraṇabhīruko maraṇaṃ bhāyati, bhikkhunā nāma ‘avassaṃ mayā maritabban’ti maraṇassatikammaṭṭhānaṃ bhāvetuṃ vaṭṭatī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte taṃ bhikkhuṃ pakkosāpetvā “saccaṃ kira tvaṃ maraṇabhīruko”ti pucchitvā “saccaṃ, bhante”ti vutte “bhikkhave, mā etassa bhikkhuno anattamanā hotha, nāyaṃ idāneva maraṇabhīruko, pubbepi maraṇabhīrukoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavante rukkhadevatā hutvā nibbatti. tasmiṃ kāle bārāṇasirājā attano maṅgalahatthiṃ āneñjakāraṇaṃ sikkhāpetuṃ hatthācariyānaṃ adāsi. taṃ āḷāne niccalaṃ bandhitvā tomarahatthā manussā parivāretvā āneñjakāraṇaṃ kārenti. so taṃ kāraṇaṃ kāriyamāno vedanaṃ adhivāsetuṃ asakkonto āḷānaṃ bhinditvā manusse palāpetvā himavantaṃ pāvisi. manussā taṃ gahetuṃ asakkontā nivattiṃsu. so tattha maraṇabhīruko ahosi, vātasaddāni sutvā kampamāno maraṇabhayatajjito soṇḍaṃ vidhunitvā vegena palāyati, āḷāne bandhitvā āneñjakāraṇaṃ karaṇakālo viyassa hoti, kāyassādaṃ vā cittassādaṃ vā alabhanto kampamāno vicarati.</p>
	<p class="paratype03">rukkhadevatā taṃ disvā khandhaviṭape ṭhatvā imaṃ gāthamāha — </p>
	<p class="paratype40">105<b>.</b> </p>
	<p class="paratype21">“bahumpetaṃ vane kaṭṭhaṃ, vāto bhañjati dubbalaṃ. </p>
	<p class="paratype22">tassa ce bhāyasi nāga, kiso nūna bhavissasī”ti.</p>
	<p class="paratype03">tatthāyaṃ piṇḍattho — yaṃ etaṃ dubbalaṃ kaṭṭhaṃ puratthimādibhedo vāto bhañjati, taṃ imasmiṃ vane bahuṃ sulabhaṃ, tattha tattha saṃvijjati. sace tvaṃ tassa bhāyasi, evaṃ sante niccaṃ bhīto maṃsalohitakkhayaṃ patvā kiso nūna bhavissasi, imasmiṃ pana vane tava bhayaṃ nāma natthi, tasmā ito paṭṭhāya mā bhāyīti.</p>
	<p class="paratype03">evaṃ devatā tassa ovādaṃ adāsi, sopi tato paṭṭhāya nibbhayo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. “tadā nāgo ayaṃ bhikkhu ahosi, rukkhadevatā pana ahameva ahosin”ti. </p>
	<p class="paratype06">dubbalakaṭṭhajātakavaṇṇanā pañcamā. </p> 
</body>
</html>