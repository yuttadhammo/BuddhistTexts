<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [183] 3. vālodakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>4. asadisavaggo</h4>
	<h5>[183] 3. vālodakajātakavaṇṇanā</h5>
	<p class="paratype03"><b>vālodakaṃ</b> <b>apparasaṃ nihīna</b>nti idaṃ satthā jetavane viharanto pañcasate vighāsāde ārabbha kathesi. sāvatthiyaṃ kira pañcasatā upāsakā gharāvāsapalibodhaṃ puttadārassa niyyādetvā satthu dhammadesanaṃ suṇantā ekatova vicaranti. tesu keci sotāpannā, keci sakadāgāmino, keci anāgāmino, ekopi puthujjano nāma natthi, satthāraṃ nimantentāpi te upāsake antokaritvāva nimantenti. tesaṃ pana dantakaṭṭhamukhodakavatthagandhamāladāyakā pañcasatā cūḷupaṭṭhākā vighāsādā hutvā vasanti. te bhuttapātarāsā niddāyitvā uṭṭhāya aciravatiṃ gantvā nadītīre unnadantā mallayuddhaṃ yujjhanti. te pana pañcasatā upāsakā appasaddā appanigghosā paṭisallānamanuyuñjanti. satthā tesaṃ vighāsādānaṃ uccāsaddaṃ sutvā “kiṃ eso, ānanda, saddo”ti theraṃ pucchitvā “vighāsādasaddo, bhante”ti vutte “na kho, ānanda, ime vighāsādā idāneva vighāsaṃ khāditvā unnadanti, pubbepi unnadantiyeva, imepi upāsakā na idāneva sannisinnā, pubbepi sannisinnāyevā”ti vatvā therena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto amaccakule nibbattitvā vayappatto rañño atthadhammānusāsako ahosi. athekasmiṃ kāle so rājā “paccanto kupito”ti sutvā pañcasate sindhave kappāpetvā caturaṅginiyā senāya gantvā paccantaṃ vūpasametvā bārāṇasimeva paccāgantvā “sindhavā kilantā allarasameva nesaṃ muddikapānaṃ dethā”ti āṇāpesi. sindhavā gandhapānaṃ pivitvā assasālaṃ gantvā attano attano ṭhānesu aṭṭhaṃsu. tesaṃ pana dinnāvasiṭṭhakaṃ apparasaṃ bahukasaṭaṃ ahosi. manussā “idaṃ kiṃ karomā”ti rājānaṃ pucchiṃsu. rājā udakena madditvā makacipilotikāhi parissāvetvā “ye gadrabhā sindhavānaṃ nivāpaṃ pahiṃsu, tesaṃ dāpethā”ti dāpesi. gadrabhā kasaṭaudakaṃ pivitvā mattā hutvā viravantā rājaṅgaṇe vicariṃsu. rājā mahāvātapānaṃ vivaritvā rājaṅgaṇaṃ olokayamāno samīpe ṭhitaṃ bodhisattaṃ āmantetvā “passa, ime gadrabhā kasaṭodakaṃ pivitvā mattā hutvā viravantā uppatantā vicaranti, sindhavakule jātasindhavā pana gandhapānaṃ pivitvā nissaddā sannisinnā na uppilavanti, kiṃ nu kho kāraṇan”ti pucchanto paṭhamaṃ gāthamāha — </p>
	<p class="paratype40">65<b>.</b> </p>
	<p class="paratype21">“vālodakaṃ apparasaṃ nihīnaṃ, pitvā mado jāyati gadrabhānaṃ. </p>
	<p class="paratype22">imañca pitvāna rasaṃ paṇītaṃ, mado na sañjāyati sindhavānan”ti.</p>
	<p class="paratype03">tattha <b>vālodaka</b>nti makacivālehi parissāvitaudakaṃ. “vāludakan”tipi pāṭho. <b>nihīna</b>nti nihīnarasabhāvena nihīnaṃ. <b>na sañjāyatī</b>ti sindhavānaṃ mado na jāyati, kiṃ nu kho kāraṇanti pucchi.</p>
	<p class="paratype03">athassa kāraṇaṃ ācikkhanto bodhisatto dutiyaṃ gāthamāha — </p>
	<p class="paratype40">66<b>.</b> </p>
	<p class="paratype21">“appaṃ pivitvāna nihīnajacco, so majjatī tena janinda puṭṭho. </p>
	<p class="paratype22">dhorayhasīlī ca kulamhi jāto, na majjatī aggarasaṃ pivitvā”ti.</p>
	<p class="paratype03">tattha <b>tena janinda puṭṭho</b>ti janinda uttamarāja yo nihīnajacco, tena nihīnajaccabhāvena puṭṭho majjati pamajjati. <b>dhorayhasīlī</b>ti dhorayhasīlo dhuravahanakāacārena sampanno jātisindhavo. <b>aggarasa</b>nti sabbapaṭhamaṃ gahitaṃ muddikarasaṃ pivitvāpi na majjati.</p>
	<p class="paratype03">rājā bodhisattassa vacanaṃ sutvā gadrabhe rājaṅgaṇā nīharāpetvā tasseva ovāde ṭhito dānādīni puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā pañcasatā gadrabhā ime vighāsādā ahesuṃ, pañcasatā sindhavā ime upāsakā, rājā ānando, paṇḍitāmacco pana ahameva ahosin”ti. </p>
	<p class="paratype06">vālodakajātakavaṇṇanā tatiyā. </p> 
</body>
</html>