<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [127] 7. kalaṇḍukajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>13. kusanāḷivaggo</h4>
	<h5>[127] 7. kalaṇḍukajātakavaṇṇanā</h5>
	<p class="paratype03"><b>te</b> <b>desā tāni vatthūnī</b>ti idaṃ satthā jetavane viharanto ekaṃ vikatthakabhikkhuṃ ārabbha kathesi. tattha dvepi vatthūni kaṭāhakajātakasadisāneva.</p>
	<p class="paratype03">idha panesa bārāṇasiseṭṭhino dāso kalaṇḍuko nāma ahosi. tassa palāyitvā paccantavāsiseṭṭhino dhītaraṃ gahetvā mahantena parivārena vasanakāle bārāṇasiseṭṭhi pariyesāpetvāpi tassa gataṭṭhānaṃ ajānanto “gaccha, kalaṇḍukaṃ pariyesā”ti attanā puṭṭhaṃ sukapotakaṃ pesesi. sukapotako ito cito ca vicaranto taṃ nagaraṃ pāpuṇi. tasmiñca kāle kalaṇḍuko nadīkīḷaṃ kīḷitukāmo bahuṃ mālāgandhavilepanañceva khādanīyabhojanīyāni ca gāhāpetvā nadiṃ gantvā seṭṭhidhītāya saddhiṃ nāvaṃ āruyha udake kīḷati. tasmiñca padese nadīkīḷaṃ kīḷantā issarajātikā tikhiṇabhesajjaparibhāvitaṃ khīraṃ pivanti, tena tesaṃ divasabhāgampi udake kīḷantānaṃ sītaṃ na bādhati. ayaṃ pana kalaṇḍuko khīragaṇḍūsaṃ gahetvā mukhaṃ vikkhāletvā taṃ khīraṃ nuṭṭhubhati. nuṭṭhubhantopi udake anuṭṭhubhitvā seṭṭhidhītāya sīse nuṭṭhubhati. sukapotakopi nadītīraṃ gantvā ekissā udumbarasākhāya nisīditvā oloketvā kalaṇḍukaṃ sañjānitvā seṭṭhidhītāya sīse nuṭṭhubhantaṃ disvā “are, kalaṇḍuka dāsa, attano jātiñca vasanaṭṭhānañca anussara, khīragaṇḍūsaṃ gahetvā mukhaṃ vikkhāletvā jātisampannāya sukhasaṃvaḍḍhāya seṭṭhidhītāya sīse mā nuṭṭhubhi, attano pamāṇaṃ na jānāsī”ti vatvā imaṃ gāthamāha — </p>
	<p class="paratype40">127<b>.</b> </p>
	<p class="paratype21">“te desā tāni vatthūni, ahañca vanagocaro. </p>
	<p class="paratype22">anuvicca kho taṃ gaṇheyyuṃ, piva khīraṃ kalaṇḍukā”ti. </p>
	<p class="paratype01">tattha <b>te desā tāni vatthūnī</b>ti mātukucchiṃ sandhāya vadati. ayametthādhippāyo — yattha te vasitaṃ, na te khattiyadhītādīnaṃ kucchidesā. yattha vāsi patiṭṭhito, na tāni khattiyadhītādīnaṃ kucchivatthūni. atha kho dāsikucchiyaṃ tvaṃ vasi ceva patiṭṭhito cāti. <b>ahañca vanagocaro</b>ti tiracchānabhūtopi etamatthaṃ jānāmīti dīpeti. <b>anuvicca kho taṃ gaṇheyyu</b>nti evaṃ anācāraṃ caramānaṃ mayā gantvā ārocite anuvicca jānitvā tava sāmikā tāḷetvā ceva lakkhaṇāhatañca katvā taṃ gaṇheyyuṃ, gahetvā gamissanti, tasmā attano pamāṇaṃ ñatvā seṭṭhidhītāya sīse anuṭṭhubhitvā piva khīraṃ. <b>kalaṇḍukā</b>ti taṃ nāmenālapati.</p>
	<p class="paratype03">kalaṇḍukopi suvapotakaṃ sañjānitvā “maṃ pākaṭaṃ kareyyā”ti bhayena “ehi, sāmi, kadā āgatosī”ti āha. suko “na esa maṃ hitakāmatāya pakkosati, gīvaṃ pana me vaṭṭetvā māretukāmo”ti ñatvāva “na me tayā attho”ti tato uppatitvā bārāṇasiṃ gantvā yathādiṭṭhaṃ seṭṭhino vitthārena kathesi. seṭṭhi “ayuttaṃ tena katan”ti vatvā gantvā tassa āṇaṃ kāretvā bārāṇasimeva naṃ ānetvā dāsaparibhogena paribhuñji.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kalaṇḍuko ayaṃ bhikkhu ahosi, bārāṇasiseṭṭhi pana ahameva ahosin”ti. </p>
	<p class="paratype06">kalaṇḍukajātakavaṇṇanā sattamā. </p> 
</body>
</html>