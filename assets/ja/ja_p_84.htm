<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [78] 8. illisajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>8. varuṇavaggo</h4>
	<h5>[78] 8. illisajātakavaṇṇanā</h5>
	<p class="paratype03"><b>ubho khañjā</b>ti idaṃ satthā jetavane viharanto macchariyakosiyaseṭṭhiṃ ārabbha kathesi. rājagahanagarassa kira avidūre sakkāraṃ nāma nigamo ahosi, tattheko macchariyakosiyo nāma seṭṭhi asītikoṭivibhavo paṭivasati. so tiṇaggena telabindumattampi neva paresaṃ deti, na attanā paribhuñjati. iti tassa taṃ vibhavajātaṃ neva puttadārādīnaṃ, na samaṇabrāhmaṇānaṃ atthaṃ anubhoti, rakkhasapariggahitapokkharaṇī viya aparibhogaṃ tiṭṭhati.</p>
	<p class="paratype03">satthā ekadivasaṃ paccūsasamaye mahākaruṇāsamāpattito vuṭṭhāya sakalalokadhātuyaṃ bodhaneyyabandhave olokento pañcacattālīsayojanamatthake vasantassa tassa seṭṭhino sapajāpatikassa sotāpattiphalassa upanissayaṃ addasa. tato purimadivase pana rājānaṃ upaṭṭhātuṃ rājagehaṃ gantvā rājūpaṭṭhānaṃ katvā āgacchanto ekaṃ chātajjhattaṃ janapadamanussaṃ kummāsapūraṃ kapallapūvaṃ khādantaṃ disvā tattha pipāsaṃ uppādetvā attano gharaṃ gantvā cintesi “sacāhaṃ ‘kapallapūvaṃ khāditukāmomhī’ti vakkhāmi, bahū mayā saddhiṃ khāditukāmā bhavissanti, evaṃ me bahūni taṇḍulasappimadhuphāṇitādīni parikkhayaṃ gamissanti, na kassaci kathessāmī”ti taṇhaṃ adhivāsento vicarati. so gacchante gacchante kāle uppaṇḍupaṇḍukajāto dhamanisanthatagatto jāto . tato taṇhaṃ adhivāsetuṃ asakkonto gabbhaṃ pavisitvā mañcakaṃ upagūhitvā nipajji. evaṃgatopi dhanahānibhayena kassaci kiñci na kathesi. </p>
	<p class="paratype01">atha naṃ bhariyā upasaṅkamitvā piṭṭhiṃ parimajjitvā “kiṃ te sāmi, aphāsukan”ti pucchi. “na me kiñci aphāsukaṃ atthī”ti. “kiṃ nu kho te rājā kupito”ti? “rājāpi me na kuppatī”ti. “atha kiṃ te puttadhītāhi vā dāsakammakarādīhi vā kiñci amanāpaṃ kataṃ atthī”ti? “evarūpampi natthī”ti. “kismiñci pana te taṇhā atthī”ti? evaṃ vuttepi dhanahānibhayena kiñci avatvā nissaddova nipajji. atha naṃ bhariyā “kathehi, sāmi, kismiṃ te taṇhā”ti āha. so vacanaṃ parigilanto viya “atthi me ekā taṇhā”ti āha. “kiṃ taṇhā, sāmī”ti? “kapallapūvaṃ khāditukāmomhī”ti. “atha kimatthaṃ na kathesi, kiṃ tvaṃ daliddo, idāni sakalasakkāranigamavāsīnaṃ pahonake kapallapūve pacissāmī”ti? “kiṃ te etehi, te attano kammaṃ katvā khādissantī”ti? “tena hi ekaracchavāsīnaṃ pahonake pacāmī”ti. jānāmahaṃ tava mahaddhanabhāvanti. “tena hi imasmiṃ gehamatte sabbesaṃ pahonakaṃ katvā pacāmī”ti. “jānāmahaṃ tava mahajjhāsayabhāvan”ti. “tena hi te puttadāramattasseva pahonakaṃ katvā pacāmī”ti. “kiṃ pana te etehī”ti? “tena hi tuyhañca mayhañca pahonakaṃ katvā pacāmī”ti. “tvaṃ kiṃ karissasī”ti? “tena hi ekasseva te pahonakaṃ katvā pacāmī”ti. “imasmiṃ ṭhāne paccamānaṃ bahū paccāsīsanti, sakalataṇḍule ṭhapetvā bhinnataṇḍule ca uddhanakapallādīni ca ādāya thokaṃ khīrasappimadhuphāṇitañca gahetvā sattabhūmikassa pāsādassa uparimatalaṃ āruyha paca, tatthāhaṃ ekakova nisīditvā khādissāmī”ti. sā “sādhū”ti paṭissuṇitvā gahetabbaṃ gāhāpetvā pāsādaṃ āruyha dāsiyo vissajjetvā seṭṭhiṃ pakkosāpesi. so ādito paṭṭhāya dvārāni pidahanto sabbadvāresu sūcighaṭikāni datvā sattamatalaṃ abhiruhitvā tatthapi dvāraṃ pidahitvā nisīdi. bhariyāpissa uddhane aggiṃ jāletvā kapallakaṃ āropetvā pūve pacituṃ ārabhi.</p>
	<p class="paratype03">atha satthā pātova mahāmoggallānattheraṃ āmantesi, “eso, moggallāna, rājagahanagarassa avidūre sakkāranigame macchariyakosiyaseṭṭhi ‘kapallapūve khādissāmī’ti aññesaṃ dassanabhayena sattabhūmike pāsāde kapallapūve pacāpeti. tvaṃ tattha gantvā taṃ seṭṭhiṃ dametvā nibbisevanaṃ katvā ubhopi jayampatike pūve ca khīrasappimadhuphāṇitādīni ca gāhāpetvā attano balena jetavanaṃ ānehi. ajjāhaṃ pañcahi bhikkhusatehi saddhiṃ vihāreyeva nisīdissāmi, pūveheva bhattakiccaṃ karissāmī”ti. thero “sādhu, bhante”ti satthu vacanaṃ sampaṭicchitvā tāvadeva iddhibalena taṃ nigamaṃ gantvā tassa pāsādassa sīhapañjaradvāre sunivattho supāruto ākāseyeva maṇirūpakaṃ viya aṭṭhāsi.</p>
	<p class="paratype03">mahāseṭṭhino theraṃ disvāva hadayamaṃsaṃ kampi. so “ahaṃ evarūpānaññeva bhayena imaṃ ṭhānaṃ āgato, ayañca āgantvā vātapānadvāre ṭhito”ti gahetabbagahaṇaṃ apassanto aggimhi pakkhittaloṇasakkharā viya dosena taṭataṭāyanto evamāha “samaṇa, ākāse ṭhatvā tvaṃ kiṃ labhissasi, ākāse apade padaṃ dassetvā caṅkamantopi neva labhissasī”ti. thero tasmiṃyeva ṭhāne aparāparaṃ caṅkami. seṭṭhi “caṅkamanto kiṃ labhissasi, ākāse pallaṅkena nisīdamānopi na labhissasiyevā”ti āha. thero pallaṅkaṃ ābhujitvā nisīdi. atha naṃ “nisinno kiṃ labhissasi, āgantvā vātapānaummāre ṭhitopi na labhissasī”ti āha. atha thero ummāre aṭṭhāsi. atha naṃ “ummāre ṭhito kiṃ labhissasi, dhūmāyantopi na labhissasiyevā”ti āha. thero dhūmāyi, sakalapāsādo ekadhūmo ahosi, seṭṭhino akkhīnaṃ sūciyā vijjhanakālo viya jāto. gehajjhāyanabhayena pana naṃ “pajjalantopi na labhissasī”ti avatvā cintesi “ayaṃ samaṇo suṭṭhu laggo, aladdhā na gamissati, ekamassa pūvaṃ dāpessāmī”ti bhariyaṃ āha — “bhadde, ekaṃ khuddakapūvaṃ pacitvā samaṇassa datvā uyyojehi nan”ti. sā thokaññeva piṭṭhaṃ kapallapātiyaṃ pakkhipi, mahāpūvo hutvā sakalapātiṃ pūretvā uddhumāto aṭṭhāsi. </p>
	<p class="paratype01">seṭṭhi taṃ disvā “bahu tayā piṭṭhaṃ gahitaṃ bhavissatī”ti sayameva dabbikaṇṇena thokataraṃ piṭṭhaṃ gahetvā pakkhipi, pūvo purimapūvato mahantataro jāto. evaṃ yaṃ yaṃ pacati, so so mahantamahantova hoti. so nibbinno bhariyaṃ āha “bhadde, imassa ekaṃ pūvaṃ dehī”ti. tassā pacchito ekaṃ pūvaṃ gaṇhantiyā sabbe ekābaddhā allīyiṃsu. sā seṭṭhiṃ āha “sāmi, sabbe pūvā ekato laggā, visuṃ kātuṃ na sakkomī”ti. “ahaṃ karissāmī”ti sopi kātuṃ nāsakkhi. ubho janā koṭiyaṃ gahetvā kaḍḍhantāpi viyojetuṃ nāsakkhiṃsuyeva. athassa pūvehi saddhiṃ vāyamantasseva sarīrato sedā mucciṃsu, pipāsā ca pacchijji. tato bhariyaṃ āha “bhadde, na me pūvehi attho, pacchiyā saddhiṃyeva imassa bhikkhussa dehī”ti. sā pacchiṃ ādāya theraṃ upasaṅkamitvā sabbe pūve therassa adāsi. thero ubhinnampi dhammaṃ desesi, tiṇṇaṃ ratanānaṃ guṇe kathesi, “atthi dinnaṃ, atthi yiṭṭhan”ti dānādīnaṃ phalaṃ gaganatale puṇṇacandaṃ viya dassesi.</p>
	<p class="paratype03">taṃ sutvā pasannacitto seṭṭhi “bhante, āgantvā imasmiṃ pallaṅke nisīditvā pūve paribhuñjathā”ti āha. thero “mahāseṭṭhi, sammāsambuddho ‘pūve khādissāmī’ti pañcahi bhikkhusatehi saddhiṃ vihāre nisinno, tumhākaṃ ruciyā sati seṭṭhibhariyaṃ pūve ca khīrādīni ca gaṇhāpetha, satthu santikaṃ gamissāmā”ti āha. “kahaṃ pana, bhante, etarahi satthā”ti? “ito pañcacattālīsayojanamatthake jetavanamahāvihāre”ti. “bhante, kālaṃ anatikkamitvā ettakaṃ addhānaṃ kathaṃ gamissāmā”ti? “mahāseṭṭhi tumhākaṃ ruciyā sati ahaṃ vo attano iddhibalena nessāmi, tumhākaṃ pāsāde sopānasīsaṃ attano ṭhāneyeva bhavissati, sopānapariyosānaṃ pana jetavanadvārakoṭṭhake bhavissati, uparipāsādā heṭṭhāpāsādaṃ otaraṇakālamattena vo jetavanaṃ nessāmī”ti. so “sādhu, bhante”ti sampaṭicchi. thero sopānasīsaṃ tattheva katvā “sopānapādamūlaṃ jetavanadvārakoṭṭhake hotū”ti adhiṭṭhāsi, tathevāhosi.</p>
	<p class="paratype03">iti thero seṭṭhiñca seṭṭhibhariyañca uparipāsādā heṭṭhāotaraṇakālato khippataraṃ jetavanaṃ sampāpesi. te ubhopi satthāraṃ upasaṅkamitvā vanditvā kālaṃ ārocesuṃ. satthā bhattaggaṃ pavisitvā paññattavarabuddhāsane nisīdi saddhiṃ bhikkhusaṅghena. mahāseṭṭhi buddhappamukhassa bhikkhusaṅghassa dakkhiṇodakaṃ adāsi, seṭṭhibhariyā tathāgatassa patte pūve patiṭṭhāpesi. satthā attano yāpanamattaṃ gaṇhi, pañcasatā bhikkhūpi tatheva gaṇhiṃsu. seṭṭhi khīrasappimadhuphāṇitasakkharādīni dadamāno agamāsi. satthā pañcahi bhikkhusatehi saddhiṃ bhattakiccaṃ niṭṭhāpesi. mahāseṭṭhipi saddhiṃ bhariyāya yāvadatthaṃ khādi, pūvānaṃ pariyosānameva na paññāyati, sakalavihāre bhikkhūnañca vighāsādānañca dinnepi na pariyanto paññāyati. “bhante, pūvā parikkhayaṃ na gacchantī”ti bhagavato ārocesuṃ. tena hi jetavanadvārakoṭṭhake chaḍḍethāti. atha ne dvārakoṭṭhakassa avidūre pabbhāraṭṭhāne chaḍḍayiṃsu. ajjatanāpi taṃ ṭhānaṃ “kapallapūvapabbhāro”tveva paññāyati. mahāseṭṭhi saddhiṃ bhariyāya bhagavantaṃ upasaṅkamitvā ekamantaṃ aṭṭhāsi. bhagavā anumodanaṃ akāsi. anumodanāpariyosāne ubhopi sotāpattiphale patiṭṭhāya satthāraṃ vanditvā dvārakoṭṭhake sopānaṃ āruyha attano pāsādeyeva patiṭṭhahiṃsu . tato paṭṭhāya mahāseṭṭhi asītikoṭidhanaṃ buddhasāsaneyeva vikiri.</p>
	<p class="paratype03">punadivase sammāsambuddhe sāvatthiyaṃ piṇḍāya caritvā jetavanaṃ āgamma bhikkhūnaṃ sugatovādaṃ datvā gandhakuṭiṃ pavisitvā paṭisallīne sāyanhasamaye dhammasabhāyaṃ sannipatitā bhikkhū “passathāvuso, mahāmoggallānattherassānubhāvaṃ, anupahacca saddhaṃ anupahacca bhoge macchariyaseṭṭhiṃ muhutteneva dametvā nibbisevanaṃ katvā pūve gāhāpetvā jetavanaṃ ānetvā satthu sammukhaṃ katvā sotāpattiphale patiṭṭhāpesi, aho mahānubhāvo thero”ti therassa guṇakathaṃ kathentā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “bhikkhave, kuladamakena nāma bhikkhunā kule aviheṭhetvā akilametvā pupphato reṇuṃ gaṇhantena bhamarena viya upasaṅkamitvā buddhaguṇe jānāpetabban”ti vatvā theraṃ pasaṃsanto — </p>
	<p class="paratype21">“yathāpi bhamaro pupphaṃ, vaṇṇagandhamaheṭhayaṃ. </p>
	<p class="paratype22">paleti rasamādāya, evaṃ gāme munī care”ti. (dha. pa. 49) — </p>
	<p class="paratype25">imaṃ dhammapade gāthaṃ vatvā uttaripi therassa guṇaṃ pakāsetuṃ “na bhikkhave, idāneva moggallānena macchariyaseṭṭhi damito, pubbepi taṃ dametvā kammaphalasambandhaṃ jānāpesiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bārāṇasiyaṃ illiso nāma seṭṭhi ahosi asītikoṭivibhavo purisadosasamannāgato khañjo kuṇī visamakkhimaṇḍalo assaddho appasanno maccharī, neva aññesaṃ deti, na sayaṃ paribhuñjati. rakkhasapariggahitapokkharaṇī viyassa gehaṃ ahosi. mātāpitaro panassa yāva sattamā kulaparivaṭṭā dāyakā dānapatino. so seṭṭhiṭṭhānaṃ labhitvāyeva kulavaṃsaṃ nāsetvā dānasālaṃ jhāpetvā yācake pothetvā nikkaḍḍhitvā dhanameva saṇṭhāpesi.</p>
	<p class="paratype03">so ekadivasaṃ rājūpaṭṭhānaṃ gantvā attano gharaṃ āgacchanto ekaṃ maggakilantaṃ jānapadamanussaṃ, ekaṃ surāvārakaṃ, ādāya pīṭhake nisīditvā ambilasurāya kosakaṃ pūretvā pūretvā pūtimacchakena uttaribhaṅgena pivantaṃ disvā suraṃ pātukāmo hutvā cintesi “sacāhaṃ suraṃ pivissāmi, mayi pivante bahū pivitukāmā bhavissanti, evaṃ me dhanaparikkhayo bhavissatī”ti. so taṇhaṃ adhivāsento vicaritvā gacchante gacchante kāle adhivāsetuṃ asakkonto vihatakappāso viya paṇḍusarīro ahosi dhammanisanthatagatto jāto. athekadivasaṃ gabbhaṃ pavisitvā mañcakaṃ upagūhitvā nipajji. tamenaṃ bhariyā upasaṅkamitvā piṭṭhiṃ parimajjitvā “kiṃ te, sāmi, aphāsukan”ti pucchi. sabbaṃ heṭṭhā kathitaniyāmeneva veditabbaṃ. “tena hi ekasseva te pahonakaṃ suraṃ karomī”ti pana vutte “gehe surāya kāriyamānāya bahū paccāsīsanti, antarāpaṇato āharāpetvāpi na sakkā idha nisinnena pivitun”ti māsakamattaṃ datvā antarāpaṇato surāvārakaṃ āharāpetvā ceṭakena gāhāpetvā nagarā nikkhamma nadītīraṃ gantvā mahāmaggasamīpe ekaṃ gumbaṃ pavisitvā surāvārakaṃ ṭhapāpetvā “gaccha tvan”ti ceṭakaṃ dūre nisīdāpetvā kosakaṃ pūretvā suraṃ pātuṃ ārabhi.</p>
	<p class="paratype03">pitā panassa dānādīnaṃ puññānaṃ katattā devaloke sakko hutvā nibbatti. so tasmiṃ khaṇe “pavattati nu kho me dānaggaṃ, udāhu no”ti āvajjento tassa appavattiṃ ñatvā, puttassa kulavaṃsaṃ nāsetvā dānasālaṃ jhāpetvā yācake nikkaḍḍhitvā macchariyabhāve patiṭṭhāya “aññesaṃ dātabbaṃ bhavissatī”ti bhayena gumbaṃ pavisitvā ekakasseva suraṃ pivanabhāvañca disvā “gacchāmi, naṃ saṅkhobhetvā dametvā kammaphalasambandhaṃ jānāpetvā dānaṃ dāpetvā devaloke nibbattanārahaṃ karomī”ti manussapathaṃ otaritvā illisaseṭṭhinā sadisaṃ khañjaṃ kuṇiṃ visamacakkhumaṇḍalaṃ attabhāvaṃ nimminitvā bārāṇasinagaraṃ pavisitvā rañño nivesanadvāre ṭhatvā attano āgatabhāvaṃ ārocāpetvā “pavisatū”ti vutte pavisitvā rājānaṃ vanditvā aṭṭhāsi. rājā “kiṃ, mahāseṭṭhi, avelāya āgatosī”ti āha. “āma, āgatomhi, deva ghare me asītikoṭimattaṃ dhanaṃ atthi, taṃ devo āharāpetvā attano bhaṇḍāgāraṃ pūrāpetū”ti. “alaṃ mahāseṭṭhi, tava dhanato amhākaṃ gehe bahutaraṃ dhanan”ti. “sace, deva, tumhākaṃ kammaṃ natthi, yathāruciyā dhanaṃ gahetvā dānaṃ dammī”ti. “dehi, mahāseṭṭhī”ti. so “sādhu, devā”ti rājānaṃ vanditvā nikkhamitvā illisaseṭṭhino gehaṃ agamāsi, sabbe upaṭṭhākamanussā parivāresuṃ, ekopi “nāyaṃ, illiso”ti jānituṃ samattho nāma natthi.</p>
	<p class="paratype03">so gehaṃ pavisitvā antoummāre ṭhatvā dovārikaṃ pakkosāpetvā “yo añño mayā samānarūpo āgantvā ‘mametaṃ gehan’ti pavisituṃ āgacchati, taṃ piṭṭhiyaṃ paharitvā nīhareyyāthā”ti vatvā pāsādaṃ āruyha mahārahe āsane nisīditvā seṭṭhibhariyaṃ pakkosāpetvā sitākāraṃ dassetvā “bhadde, dānaṃ demā”ti āha. tassa taṃ vacanaṃ sutvāva seṭṭhibhariyā ca puttadhītaro ca dāsakammakarā ca “ettakaṃ kālaṃ dānaṃ dātuṃ cittameva natthi, ajja pana suraṃ pivitvā muducitto hutvā dātukāmo jāto bhavissatī”ti vadiṃsu. atha naṃ seṭṭhibhariyā “yathāruciyā detha, sāmī”ti āha. tena hi bherivādakaṃ pakkosāpetvā “‘suvaṇṇarajatamaṇimuttādīhi atthikā illisaseṭṭhissa gharaṃ gacchantūn’ti sakalanagare bheriṃ carāpehī”ti. sā ca tathā kāresi. mahājano pacchipasibbakādīni gahetvā gehadvāre sannipati. sakko sattaratanapūre gabbhe vivarāpetvā “tumhākaṃ dammi, yāvadicchakaṃ gahetvā gacchathā”ti āha. mahājano dhanaṃ nīharitvā mahātale rāsiṃ katvā ābhatabhājanāni pūretvā gacchati.</p>
	<p class="paratype03">aññataro janapadamanusso illisaseṭṭhino goṇe tasseva rathe yojetvā sattahi ratanehi pūretvā nagarā nikkhamma mahāmaggaṃ paṭipajjitvā tassa gumbassa avidūrena rathaṃ pesento “vassasataṃ jīva, sāmi, illisaseṭṭhi, taṃ nissāya idāni me yāvajīvaṃ kammaṃ akatvā jīvitabbaṃ jātaṃ, taveva ratho, taveva goṇā, taveva gehe satta ratanāni, neva mātarā dinnāni, na pitarā, taṃ nissāya laddhāni, sāmī”ti seṭṭhino guṇakathaṃ kathento gacchati. so taṃ saddaṃ sutvā bhītatasito cintesi “ayaṃ mama nāmaṃ gahetvā idañcidañca vadati, kacci nu kho mama dhanaṃ raññā lokassa dinnan”ti gumbā nikkhamitvā goṇe ca rathañca sañjānitvā “are, ceṭaka, mayhaṃ goṇā, mayhaṃ ratho”ti vatvā gantvā goṇe nāsārajjuyaṃ gaṇhi, gahapatiko rathā oruyha “are, duṭṭhaceṭaka, illisamahāseṭṭhi sakalanagarassa dānaṃ deti, tvaṃ kiṃ ahosī”ti pakkhanditvā asaniṃ pātento viya khandhe paharitvā rathaṃ ādāya agamāsi. so puna kampamāno uṭṭhāya paṃsuṃ puñchitvā puñchitvā vegena gantvā rathaṃ gaṇhi, gahapatiko rathā otaritvā kesesu gahetvā oṇāmetvā kapparapahārehi koṭṭetvā gale gahetvā āgatamaggābhimukhaṃ khipitvā pakkāmi. ettāvatāssa surāmado chijji. so kampamāno vegena nivesanadvāraṃ gantvā dhanaṃ ādāya gacchante mahājane disvā “ambho kiṃ nāmetaṃ, kiṃ rājā mama dhanaṃ vilumpāpetī”ti taṃ taṃ gantvā gaṇhāti, gahitagahitā paharitvā pādamūleyeva pātenti. so vedanāppatto gehaṃ pavisituṃ ārabhi. dvārapālā “are, duṭṭhagahapati, kahaṃ pavisasī”ti vaṃsapesikāhi pothetvā gīvāyaṃ gahetvā nīhariṃsu.</p>
	<p class="paratype03">so “ṭhapetvā idāni rājānaṃ natthi me añño koci paṭisaraṇo”ti rañño santikaṃ gantvā “deva, mama gehaṃ tumhe vilumpāpethā”ti āha. nāhaṃ seṭṭhi vilumpāpemi, nanu tvameva āgantvā “sace tumhe na gaṇhatha, ahaṃ mama dhanaṃ dānaṃ dassāmī”ti nagare bheriṃ carāpetvā dānaṃ adāsīti. nāhaṃ, deva, tumhākaṃ santikaṃ āgacchāmi, kiṃ tumhe mayhaṃ macchariyabhāvaṃ na jānātha, ahaṃ tiṇaggena telabindumpi na kassaci demi. yo dānaṃ deti, taṃ pakkosāpetvā vīmaṃsatha, devāti. rājā sakkaṃ pakkosāpesi, dvinnaṃ janānaṃ visesaṃ neva rājā jānāti, na amaccā. macchariyaseṭṭhi “kiṃ, deva, ayaṃ seṭṭhi, ahaṃ seṭṭhī”ti āha. “mayaṃ na sañjānāma, atthi te koci sañjānanako”ti? “bhariyā me, devā”ti. bhariyaṃ pakkosāpetvā “kataro te sāmiko”ti pucchiṃsu. sā “ayan”ti sakkasseva santike aṭṭhāsi. puttadhītaro dāsakammakare ca pakkosāpetvā pucchiṃsu, sabbepi sakkasseva santike tiṭṭhanti.</p>
	<p class="paratype03">puna seṭṭhi cintesi “mayhaṃ sīse piḷakā atthi, kesehi paṭicchannā, taṃ kho pana kappako eva jānāti, taṃ pakkosāpessāmī”ti. so “kappako maṃ, deva, sañjānāti, taṃ pakkosāpethā”ti āha. tasmiṃ pana kāle bodhisatto tassa kappako ahosi. rājā taṃ pakkosāpetvā “illisaseṭṭhiṃ jānāsī”ti pucchi. “sīsaṃ oloketvā jānissāmi, devā”ti. “tena hi dvinnampi sīsaṃ olokehī”ti. tasmiṃ khaṇe sakko sīse piḷakaṃ māpesi. bodhisatto dvinnampi sīsaṃ olokento piḷakā disvā “mahārāja, dvinnampi sīse piḷakā attheva, nāhaṃ etesu ekassāpi illisabhāvaṃ sañjānituṃ sakkomī”ti vatvā imaṃ gāthamāha — </p>
	<p class="paratype40">78<b>.</b> </p>
	<p class="paratype21">“ubho khañjā ubho kuṇī, ubho visamacakkhukā. </p>
	<p class="paratype22">ubhinnaṃ piḷakā jātā, nāhaṃ passāmi illisan”ti.</p>
	<p class="paratype03">tattha <b>ubho</b>ti dvepi janā. <b>khañjā</b>ti kuṇṭhapādā. <b>kuṇī</b>ti kuṇṭhahatthā. <b>visamacakkhukā</b>ti visamakkhimaṇḍalā kekarā. <b>piḷakā</b>ti dvinnampi ekasmiṃyeva sīsapadese ekasaṇṭhānāva piḷakā jātā. <b>nāhaṃ passāmī</b>ti ahaṃ “imesu ayaṃ nāma illiso”ti na passāmi, ekassāpi illisabhāvaṃ na jānāmīti avoca.</p>
	<p class="paratype03">bodhisattassa vacanaṃ sutvā seṭṭhi kampamāno dhanasokena satiṃ paccupaṭṭhāpetuṃ asakkonto tattheva pati. tasmiṃ khaṇe sakko “nāhaṃ, mahārāja, illiso, sakkohamasmī”ti mahatiyā sakkalīlāya ākāse aṭṭhāsi. illisassa mukhaṃ puñchitvā udakena siñciṃsu, so uṭṭhāya sakkaṃ devarājānaṃ vanditvā aṭṭhāsi. atha naṃ sakko āha “illisa, idaṃ dhanaṃ mama santakaṃ, na tava. ahañhi te pitā, tvaṃ mama putto. ahaṃ dānādīni puññāni katvā sakkattaṃ patto, tvaṃ pana me vaṃsaṃ upacchinditvā adānasīlo hutvā macchariye patiṭṭhāya dānasālāyo jhāpetvā yācake nikkaḍḍhitvā dhanameva saṇṭhāpesi. taṃ neva tvaṃ paribhuñjasi, na aññesaṃ desi, rakkhasapariggahitaṃ viya tiṭṭhati. sace me dānasālā pākatikā katvā dānaṃ dassasi, iccetaṃ kusalaṃ. no ce dassasi, sabbaṃ te dhanaṃ antaradhāpetvā iminā indavajirena te sīsaṃ chinditvā jīvitakkhayaṃ pāpessāmī”ti. illisaseṭṭhi maraṇabhayena santajjito “ito paṭṭhāya dānaṃ dassāmī”ti paṭiññaṃ adāsi. sakko tassa paṭiññaṃ gahetvā ākāse nisinnova dhammaṃ desetvā taṃ sīlesu patiṭṭhāpetvā sakaṭṭhānameva agamāsi. illisopi dānādīni puññāni katvā saggaparāyaṇo ahosi.</p>
	<p class="paratype03">satthā “na, bhikkhave, idāneva moggallāno macchariyaseṭṭhiṃ dameti, pubbepesa iminā damitoyevā”ti vatvā imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā illiso macchariyaseṭṭhi ahosi, sakko devarājā mahāmoggallāno, rājā ānando, kappako pana ahameva ahosin”ti. </p>
	<p class="paratype06">illisajātakavaṇṇanā aṭṭhamā. </p> 
</body>
</html>