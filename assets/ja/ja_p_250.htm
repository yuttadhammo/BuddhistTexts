<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [244] 4. vigaticchajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>10. siṅgālavaggo</h4>
	<h5>[244] 4. vigaticchajātakavaṇṇanā</h5>
	<p class="paratype03"><b>yaṃ</b> <b>passati na taṃ icchatī</b>ti idaṃ satthā jetavane viharanto ekaṃ palāyikaṃ paribbājakaṃ ārabbha kathesi. so kira sakalajambudīpe paṭivādaṃ alabhitvā sāvatthiṃ āgantvā “ko mayā saddhiṃ vādaṃ kātuṃ samattho”ti pucchitvā “sammāsambuddho”ti sutvā mahājanaparivuto jetavanaṃ gantvā bhagavantaṃ catuparisamajjhe dhammaṃ desentaṃ pañhaṃ pucchi. athassa satthā taṃ vissajjetvā “ekaṃ nāma kin”ti pañhaṃ pucchi, so taṃ kathetuṃ asakkonto uṭṭhāya palāyi. nisinnaparisā “ekapadeneva vo, bhante, paribbājako niggahito”ti āhaṃsu. satthā “nāhaṃ, upāsakā, idānevetaṃ ekapadeneva niggaṇhāmi, pubbepi niggaṇhiṃyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto kāme pahāya isipabbajjaṃ pabbajitvā dīgharattaṃ himavante vasi. so pabbatā oruyha ekaṃ nigamagāmaṃ nissāya gaṅgānivattane paṇṇasālāyaṃ vāsaṃ kappesi. atheko paribbājako sakalajambudīpe paṭivādaṃ alabhitvā taṃ nigamaṃ patvā “atthi nu kho koci mayā saddhiṃ vādaṃ kātuṃ samattho”ti pucchitvā “atthī”ti bodhisattassa ānubhāvaṃ sutvā mahājanaparivuto tassa vasanaṭṭhānaṃ gantvā paṭisanthāraṃ katvā nisīdi. atha naṃ bodhisatto “vaṇṇagandhaparibhāvitaṃ gaṅgāpānīyaṃ pivissatī”ti pucchi. paribbājako vādena ottharanto “kā gaṅgā, vālukā gaṅgā, udakaṃ gaṅgā, orimatīraṃ gaṅgā, pārimatīraṃ gaṅgā”ti āha. bodhisatto “tvaṃ pana, paribbājaka, ṭhapetvā udakaṃ vālukaṃ orimatīraṃ pārimatīrañca kahaṃ gaṅgaṃ labhissasī”ti āha. paribbājako appaṭibhāno hutvā uṭṭhāya palāyi. tasmiṃ palāte bodhisatto nisinnaparisāya dhammaṃ desento imā gāthā avoca — </p>
	<p class="paratype40">188<b>.</b> </p>
	<p class="paratype21">“yaṃ passati na taṃ icchati, yañca na passati taṃ kiricchati. </p>
	<p class="paratype22">maññāmi ciraṃ carissati, na hi taṃ lacchati yaṃ sa icchati. </p>
	<p class="paratype40">189<b>.</b> </p>
	<p class="paratype21">“yaṃ labhati na tena tussati, yañca pattheti laddhaṃ hīḷeti. </p>
	<p class="paratype22">icchā hi anantagocarā, vigaticchāna namo karomase”ti.</p>
	<p class="paratype03">tattha <b>yaṃ passatī</b>ti yaṃ udakādiṃ passati, taṃ gaṅgāti na icchati. <b>yañca na passatī</b>ti yañca udakādivinimuttaṃ gaṅgaṃ na passati, taṃ kiricchati. <b>maññāmi ciraṃ carissatī</b>ti ahaṃ evaṃ maññāmi — ayaṃ paribbājako evarūpaṃ gaṅgaṃ pariyesanto ciraṃ carissati. yathā vā udakādivinimuttaṃ gaṅgaṃ, evaṃ rūpādivinimuttaṃ attānampi pariyesanto saṃsāre ciraṃ carissati. <b>na hi taṃ lacchatī</b>ti ciraṃ carantopi yaṃ taṃ evarūpaṃ gaṅgaṃ vā attānaṃ vā icchati, taṃ na lacchati. <b>yaṃ labhatī</b>ti yaṃ udakaṃ vā rūpādiṃ vā labhati, tena na tussati. <b>yañca pattheti laddhaṃ hīḷetī</b>ti evaṃ laddhena atussanto yaṃ yaṃ sampattiṃ pattheti, taṃ taṃ labhitvā “kiṃ etāyā”ti hīḷeti avamaññati. <b>icchā hi anantagocarā</b>ti laddhaṃ hīḷetvā aññamaññaṃ ārammaṇaṃ icchanato ayaṃ icchā nāma taṇhā anantagocarā. <b>vigaticchāna namo karomase</b>ti tasmā ye vigaticchā buddhādayo, tesaṃ mayaṃ namakkāraṃ karomāti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā paribbājako etarahi paribbājako ahosi, tāpaso pana ahameva ahosin”ti. </p>
	<p class="paratype06">vigaticchajātakavaṇṇanā catutthā. </p> 
</body>
</html>