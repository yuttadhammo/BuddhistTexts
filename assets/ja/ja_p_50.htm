<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [44] 4. makasajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>5. atthakāmavaggo</h4>
	<h5>[44] 4. makasajātakavaṇṇanā</h5>
	<p class="paratype03"><b>seyyo amitto</b>ti idaṃ satthā magadhesu cārikaṃ caramāno aññatarasmiṃ gāmake bālagāmikamanusse ārabbha kathesi. tathāgato kira ekasmiṃ samaye sāvatthito magadharaṭṭhaṃ gantvā tattha cārikaṃ caramāno aññataraṃ gāmakaṃ sampāpuṇi. so ca gāmako yebhuyyena andhabālamanussehiyeva ussanno. tatthekadivasaṃ te andhabālamanussā sannipatitvā “bho, amhe araññaṃ pavisitvā kammaṃ karonte makasā khādanti, tappaccayā amhākaṃ kammacchedo hoti, sabbeva dhanūni ceva āvudhāni ca ādāya gantvā makasehi saddhiṃ yujjhitvā sabbamakase vijjhitvā chinditvā ca māressāmā”ti mantayitvā araññaṃ gantvā “makase vijjhissāmā”ti aññamaññaṃ vijjhitvā ca paharitvā ca dukkhappattā āgantvā antogāme ca gāmamajjhe ca gāmadvāre ca nipajjiṃsu.</p>
	<p class="paratype03">satthā bhikkhusaṅghaparivuto taṃ gāmaṃ piṇḍāya pāvisi. avasesā paṇḍitamanussā bhagavantaṃ disvā gāmadvāre maṇḍapaṃ kāretvā buddhappamukhassa bhikkhusaṅghassa mahādānaṃ datvā satthāraṃ vanditvā nisīdiṃsu. satthā tasmiṃ tasmiṃ ṭhāne patitamanusse disvā te upāsake pucchi “bahū ime gilānā manussā, kiṃ etehi katan”ti? “bhante, ete manussā ‘makasayuddhaṃ karissāmā’ti gantvā aññamaññaṃ vijjhitvā sayaṃ gilānā jātā”ti. satthā “na idāneva andhabālamanussā ‘makase paharissāmā’ti attānaṃ paharanti, pubbepi ‘makasaṃ paharissāmā’ti paraṃ paharaṇakamanussā ahesuṃyevā”ti vatvā tehi manussehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto vaṇijjāya jīvikaṃ kappeti. tadā kāsiraṭṭhe ekasmiṃ paccantagāme bahū vaḍḍhakī vasanti. tattheko khalitavaḍḍhakī rukkhaṃ tacchati, athassa eko makaso tambalohathālakapiṭṭhisadise sīse nisīditvā sattiyā paharanto viya sīsaṃ mukhatuṇḍakena vijjhi. so attano santike nisinnaṃ puttaṃ āha — “tāta, mayhaṃ sīsaṃ makaso sattiyā paharanto viya vijjhati, vārehi nan”ti. “tāta, adhivāsehi, ekappahāreneva taṃ māressāmī”ti. tasmiṃ samaye bodhisattopi attano bhaṇḍaṃ pariyesamāno taṃ gāmaṃ patvā tassā vaḍḍhakisālāya nisinno hoti. atha so vaḍḍhakī puttaṃ āha — “tāta, imaṃ makasaṃ vārehī”ti. so “vāressāmi, tātā”ti tikhiṇaṃ mahāpharasuṃ ukkhipitvā pitu piṭṭhipasse ṭhatvā “makasaṃ paharissāmī”ti pitu matthakaṃ dvidhā bhindi, vaḍḍhakī tattheva jīvitakkhayaṃ patto.</p>
	<p class="paratype03">bodhisatto tassa taṃ kammaṃ disvā “paccāmittopi paṇḍitova seyyo. so hi daṇḍabhayenapi manusse na māressatī”ti cintetvā imaṃ gāthamāha — </p>
	<p class="paratype40">44<b>.</b> </p>
	<p class="paratype21">“seyyo amitto matiyā upeto, na tveva mitto mativippahīno. </p>
	<p class="paratype22">‘makasaṃ vadhissan’ti hi eḷamūgo, putto pitu abbhidā uttamaṅgan”ti.</p>
	<p class="paratype03">tattha <b>seyyo</b>ti pavaro uttamo. <b>matiyā upeto</b>ti paññāya samannāgato. <b>eḷamūgo</b>ti lālāmukho bālo. <b>putto pitu abbhidā uttamaṅga</b>nti attano bālatāya puttopi hutvā pitu uttamaṅgaṃ matthakaṃ “makasaṃ paharissāmī”ti dvidhā bhindi. tasmā bālamittato paṇḍitāmittova seyyoti imaṃ gāthaṃ vatvā bodhisatto uṭṭhāya yathākammaṃ gato. vaḍḍhakissapi ñātakā sarīrakiccaṃ akaṃsu.</p>
	<p class="paratype03">satthā “evaṃ upāsakā pubbepi ‘makasaṃ paharissāmā’ti paraṃ paharaṇakamanussā ahesuṃyevā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi “tadā gāthaṃ vatvā pakkanto paṇḍitavāṇijo pana ahameva ahosin”ti. </p>
	<p class="paratype06">makasajātakavaṇṇanā catutthā. </p> 
</body>
</html>