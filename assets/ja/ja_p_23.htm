<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [17] 7. mālutajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>2. sīlavaggo</h4>
	<h5>[17] 7. mālutajātakavaṇṇanā</h5>
	<p class="paratype03"><b>kāḷe</b> <b>vā yadi vā juṇhe</b>ti idaṃ satthā jetavane viharanto dve vuḍḍhapabbajite ārabbha kathesi. te kira kosalajanapade ekasmiṃ araññāvāse vasanti. eko kāḷatthero nāma, eko juṇhatthero nāma. athekadivasaṃ juṇho kāḷaṃ pucchi “bhante kāḷa, sītaṃ nāma kasmiṃ kāle hotī”ti. so “kāḷe hotī”ti āha. athekadivasaṃ kāḷo juṇhaṃ pucchi — “bhante juṇha, sītaṃ nāma kasmiṃ kāle hotī”ti. so “juṇhe hotī”ti āha. te ubhopi attano kaṅkhaṃ chindituṃ asakkontā satthu santikaṃ gantvā satthāraṃ vanditvā “bhante, sītaṃ nāma kasmiṃ kāle hotī”ti pucchiṃsu. satthā tesaṃ kathaṃ sutvā “pubbepi ahaṃ, bhikkhave, tumhākaṃ imaṃ pañhaṃ kathesiṃ, bhavasaṅkhepagatattā pana na sallakkhayitthā”ti vatvā atītaṃ āhari.</p>
	<p class="paratype03">atīte ekasmiṃ pabbatapāde sīho ca byaggho ca dve sahāyā ekissāyeva guhāya vasanti. tadā bodhisattopi isipabbajjaṃ pabbajitvā tasmiṃyeva pabbatapāde vasati. athekadivasaṃ tesaṃ sahāyakānaṃ sītaṃ nissāya vivādo udapādi. byaggho “kāḷeyeva sītaṃ hotī”ti āha. sīho “juṇheyeva sītaṃ hotī”ti āha. te ubhopi attano kaṅkhaṃ chindituṃ asakkontā bodhisattaṃ pucchiṃsu. bodhisatto imaṃ gāthamāha — </p>
	<p class="paratype40">17<b>.</b> </p>
	<p class="paratype21">“kāḷe vā yadi vā juṇhe, yadā vāyati māluto. </p>
	<p class="paratype22">vātajāni hi sītāni, ubhotthamaparājitā”ti.</p>
	<p class="paratype03">tattha <b>kāḷe vā yadi vā juṇhe</b>ti kāḷapakkhe vā juṇhapakkhe vā. <b>yadā vāyati māluto</b>ti yasmiṃ samaye puratthimādibhedo vāto vāyati, tasmiṃ samaye sītaṃ hoti. kiṃkāraṇā? <b>vātajāni hi sītāni,</b> yasmā vāte vijjanteyeva sītāni honti, kāḷapakkho vā juṇhapakkho vā ettha apamāṇanti vuttaṃ hoti. <b>ubhotthamaparājitā</b>ti ubhopi tumhe imasmiṃ pañhe aparājitāti. evaṃ bodhisatto te sahāyake saññāpesi.</p>
	<p class="paratype03">satthāpi “bhikkhave, pubbepi mayā tumhākaṃ ayaṃ pañho kathito”ti imaṃ dhammadesanaṃ āharitvā saccāni pakāsesi, saccapariyosāne dvepi therā sotāpattiphale patiṭṭhahiṃsu. satthā anusandhiṃ ghaṭetvā jātakaṃ samodhānesi “tadā byaggho kāḷo ahosi, sīho juṇho, pañhavissajjanakatāpaso pana ahameva ahosin”ti. </p>
	<p class="paratype06">mālutajātakavaṇṇanā sattamā. </p> 
</body>
</html>