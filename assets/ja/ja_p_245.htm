<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [239] 9. haritamaṇḍūkajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[239] 9. haritamaṇḍūkajātakavaṇṇanā</h5>
	<p class="paratype03"><b>āsīvisampi</b> <b>maṃ santa</b>nti idaṃ satthā veḷuvane viharanto ajātasattuṃ ārabbha kathesi. kosalarājassa hi pitā mahākosalo bimbisārarañño dhītaraṃ dadamāno dhītu nhānamūlaṃ kāsigāmakaṃ nāma adāsi. sā ajātasattunā pitughātakakamme kate rañño sinehena nacirasseva kālamakāsi. ajātasattu mātari kālakatāyapi taṃ gāmaṃ bhuñjateva. kosalarājā “pitughātakassa corassa mama kulasantakaṃ gāmaṃ na dassāmī”ti tena saddhiṃ yujjhati. kadāci mātulassa jayo hoti, kadāci bhāgineyyassa. yadā pana ajātasattu jināti, tadā somanassappatto rathe dhajaṃ ussāpetvā mahantena yasena nagaraṃ pavisati. yadā pana parājayati, tadā domanassappatto kañci ajānāpetvāva pavisati. athekadivasaṃ dhammasabhāyaṃ bhikkhū kathaṃ samuṭṭhāpesuṃ “āvuso, ajātasattu mātulaṃ jinitvā tussati, parājito domanassappatto hotī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa jinitvā tussati, parājito domanassappatto hotī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto nīlamaṇḍūkayoniyaṃ nibbatti. tadā manussā nadīkandarādīsu tattha tattha macche gahaṇatthāya kumīnāni oḍḍesuṃ. ekasmiṃ kumīne bahū macchā pavisiṃsu. atheko udakāsīviso macche khādanto taṃ kumīnaṃ pāvisi, bahū macchā ekato hutvā taṃ khādantā ekalohitaṃ akaṃsu. so paṭisaraṇaṃ apassanto maraṇabhayatajjito kumīnamukhena nikkhamitvā vedanāppatto udakapariyante nipajji. nīlamaṇḍūkopi tasmiṃ khaṇe uppatitvā kumīnasūlamatthake nipanno hoti. āsīviso vinicchayaṭṭhānaṃ alabhanto tattha nipannaṃ taṃ disvā “samma nīlamaṇḍūka, imesaṃ macchānaṃ kiriyā ruccati tuyhan”ti pucchanto paṭhamaṃ gāthamāha — </p>
	<p class="paratype40">177<b>.</b> </p>
	<p class="paratype21">“āsīvisampi maṃ santaṃ, paviṭṭhaṃ kumināmukhaṃ. </p>
	<p class="paratype22">ruccate haritāmātā, yaṃ maṃ khādanti macchakā”ti.</p>
	<p class="paratype03">tattha <b>āsīvisampi maṃ santa</b>nti maṃ āgatavisaṃ samānaṃ. <b>ruccate haritāmātā, yaṃ maṃ khādanti macchakā</b>ti etaṃ tava ruccati haritamaṇḍūkaputtāti vadati.</p>
	<p class="paratype03">atha naṃ haritamaṇḍūko “āma, samma, ruccatī”ti. “kiṃkāraṇā”ti? “sace tvampi tava padesaṃ āgate macche khādasi, macchāpi attano padesaṃ āgataṃ taṃ khādanti, attano visaye padese gocarabhūmiyaṃ abalavā nāma natthī”ti vatvā dutiyaṃ gāthamāha — </p>
	<p class="paratype40">178<b>.</b> </p>
	<p class="paratype21">“vilumpateva puriso, yāvassa upakappati. </p>
	<p class="paratype22">yadā caññe vilumpanti, so vilutto vilumpatī”ti.</p>
	<p class="paratype03">tattha <b>vilumpateva puriso, yāvassa upakappatī</b>ti yāva assa purisassa issariyaṃ upakappati ijjhati pavattati, tāva so aññaṃ vilumpatiyeva. “yāva so upakappatī”tipi pāṭho, yattakaṃ kālaṃ so puriso sakkoti vilumpitunti attho. <b>yadā caññe vilumpantī</b>ti yadā ca aññe issarā hutvā vilumpanti. <b>so vilutto vilumpatī</b>ti atha so vilumpako aññehi vilumpati. “vilumpate”tipi pāṭho, ayamevattho. “vilumpanan”tipi paṭhanti, tassattho na sameti. evaṃ “vilumpako puna vilumpaṃ pāpuṇātī”ti bodhisattena aḍḍe vinicchite udakāsīvisassa dubbalabhāvaṃ ñatvā “paccāmittaṃ gaṇhissāmā”ti macchagaṇā kumīnamukhā nikkhamitvā tattheva naṃ jīvitakkhayaṃ pāpetvā pakkamuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā udakāsīviso ajātasattu ahosi, nīlamaṇḍūko pana ahameva ahosin”ti. </p>
	<p class="paratype06">haritamaṇḍūkajātakavaṇṇanā navamā. </p> 
</body>
</html>