<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [402] 7. sattubhastajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>1. kukkuvaggo</h4>
	<h5>[402] 7. sattubhastajātakavaṇṇanā</h5>
	<p class="paratype03"><b>vibbhantacitto</b>ti idaṃ satthā jetavane viharanto attano paññāpāramiṃ ārabbha kathesi. paccuppannavatthu <b>umaṅgajātake</b> (jā. 2.22.590 ādayo) āvi bhavissati.</p>
	<p class="paratype03">atīte bārāṇasiyaṃ janako nāma rājā rajjaṃ kāresi. tadā bodhisatto brāhmaṇakule nibbatti, senakakumārotissa nāmaṃ kariṃsu. so vayappatto takkasilāyaṃ sabbasippāni uggaṇhitvā bārāṇasiṃ paccāgantvā rājānaṃ passi, rājā taṃ amaccaṭṭhāne ṭhapesi, mahantañcassa yasaṃ anuppadāsi . so rañño atthañca dhammañca anusāsi, madhurakatho dhammakathiko hutvā rājānaṃ pañcasu sīlesu patiṭṭhāpetvā dāne uposathakamme dasasu kusalakammapathesūti imāya kalyāṇapaṭipadāya patiṭṭhāpesi, sakalaraṭṭhe buddhānaṃ uppannakālo viya ahosi. pakkhadivasesu rājā ca uparājādayo ca sabbe sannipatitvā dhammasabhaṃ sajjenti. mahāsatto sajjitadhammasabhāyaṃ ratanapallaṅkavaragato buddhalīḷāya dhammaṃ deseti, buddhānaṃ dhammakathāsadisāvassa kathā hoti.</p>
	<p class="paratype03">atha aññataro mahallakabrāhmaṇo dhanabhikkhaṃ caritvā kahāpaṇasahassaṃ labhitvā ekasmiṃ brāhmaṇakule nikkhipitvā puna “bhikkhaṃ carissāmī”ti gato. tassa gatakāle taṃ kulaṃ kahāpaṇe vaḷañjesi. so āgantvā kahāpaṇe āharāpesi. brāhmaṇo kahāpaṇe dātuṃ asakkonto attano dhītaraṃ tassa pādaparicārikaṃ katvā adāsi. brāhmaṇo taṃ gahetvā bārāṇasito avidūre ekasmiṃ brāhmaṇagāme vāsaṃ kappesi. athassa bhariyā daharatāya kāmesu atittā aññena taruṇabrāhmaṇena saddhiṃ micchācāraṃ cari. <b>soḷasa</b> hi <b>atappanīyavatthūni</b> nāma. katamāni soḷasa? sāgaro sabbasavantīhi na tappati, aggi upādānena na tappati, rājā raṭṭhena na tappati, bālo pāpehi na tappati, itthī methunadhammena alaṅkārena vijāyanenāti imehi tīhi na tappati, brāhmaṇo mantehi na tappati, jhāyī vihārasamāpattiyā na tappati, sekkho apacayena na tappati, appiccho dhutaṅgaguṇena na tappati, āraddhavīriyo vīriyārambhena na tappati, dhammakathiko sākacchāya na tappati, visārado parisāya na tappati, saddho saṅghupaṭṭhānena na tappati, dāyako pariccāgena na tappati, paṇḍito dhammassavanena na tappati, catasso parisā tathāgatadassanena na tappantīti.</p>
	<p class="paratype03">sāpi brāhmaṇī methunadhammena, atittā taṃ brāhmaṇaṃ nīharitvā vissatthā pāpakammaṃ kātukāmā hutvā ekadivasaṃ dummanā nipajjitvā “kiṃ bhotī”ti vuttā “brāhmaṇa, ahaṃ tava gehe kammaṃ kātuṃ na sakkomi, dāsidāsaṃ ānehī”ti āha. “bhoti dhanaṃ me natthi, kiṃ datvā ānemī”ti. “bhikkhaṃ caritvā dhanaṃ pariyesitvā ānehī”ti. “tena hi bhoti pātheyyaṃ me sajjehī”ti. “sā tassa baddhasattūnañca abaddhasattūnañca cammapasibbakaṃ pūretvā adāsi”. brāhmaṇo gāmanigamarājadhānīsu caranto satta kahāpaṇasatāni labhitvā “alaṃ me ettakaṃ dhanaṃ dāsidāsamūlāyā”ti nivattitvā attano gāmaṃ āgacchanto ekasmiṃ udakaphāsukaṭṭhāne pasibbakaṃ muñcitvā sattuṃ khāditvā pasibbakamukhaṃ abandhitvāva pānīyaṃ pivituṃ otiṇṇo. athekasmiṃ rukkhasusire eko kaṇhasappo sattugandhaṃ ghāyitvā pasibbakaṃ pavisitvā bhogaṃ ābhujitvā sattuṃ khādanto nipajji. brāhmaṇo āgantvā pasibbakassa abbhantaraṃ anoloketvā pasibbakaṃ bandhitvā aṃse katvā pāyāsi. antarāmagge ekasmiṃ rukkhe nibbattadevatā khandhaviṭape ṭhatvā “brāhmaṇa, sace antarāmagge vasissasi, sayaṃ marissasi, sace ajja gharaṃ gamissasi, bhariyā te marissatī”ti vatvā antaradhāyi. so olokento devataṃ adisvā bhīto maraṇabhayatajjito rodanto paridevanto bārāṇasinagaradvāraṃ sampāpuṇi.</p>
	<p class="paratype03">tadā ca pannarasuposatho hoti alaṅkatadhammāsane nisīditvā bodhisattassa dhammakathanadivaso. mahājano nānāgandhapupphādihattho vaggavaggo hutvā dhammiṃ kathaṃ sotuṃ gacchati. brāhmaṇo taṃ disvā “kahaṃ gacchathā”ti pucchitvā “brāhmaṇa, ajja senakapaṇḍito madhurassarena buddhalīḷāya dhammaṃ deseti, kiṃ tvampi na jānāsī”ti vutte cintesi “paṇḍito kira dhammakathiko, ahañcamhi maraṇabhayatajjito, paṇḍitā kho pana mahantampi sokaṃ harituṃ sakkonti, mayāpi tattha gantvā dhammaṃ sotuṃ vaṭṭatī”ti. so tehi saddhiṃ tattha gantvā mahāsattaṃ parivāretvā nisinnāya sarājikāya parisāya pariyante sattupasibbakena khandhagatena dhammāsanato avidūre maraṇabhayatajjito rodamāno aṭṭhāsi. mahāsatto ākāsagaṅgaṃ otaranto viya amatavassaṃ vassento viya ca dhammaṃ desesi. mahājano sañjātasomanasso sādhukāraṃ datvā dhammaṃ assosi.</p>
	<p class="paratype03">paṇḍitā ca nāma disācakkhukā honti. tasmiṃ khaṇe mahāsatto pasannapañcapasādāni akkhīni ummīletvā samantato parisaṃ olokento taṃ brāhmaṇaṃ disvā cintesi “ettakā parisā somanassajātā sādhukāraṃ datvā dhammaṃ suṇanti, ayaṃ paneko brāhmaṇo domanassappatto rodati, etassa abbhantare assujananasamatthena sokena bhavitabbaṃ, tamassa ambilena paharitvā tambamalaṃ viya padumapalāsato udakabinduṃ viya vinivattetvā ettheva naṃ nissokaṃ tuṭṭhamānasaṃ katvā dhammaṃ desessāmī”ti. so taṃ āmantetvā “brāhmaṇa, senakapaṇḍito nāmāhaṃ, idāneva taṃ nissokaṃ karissāmi, vissattho kathehī”ti tena saddhiṃ sallapanto paṭhamaṃ gāthamāha — </p>
	<p class="paratype40">46<b>.</b> </p>
	<p class="paratype21">“vibbhantacitto kupitindriyosi, nettehi te vārigaṇā savanti. </p>
	<p class="paratype22">kiṃ te naṭṭhaṃ kiṃ pana patthayāno, idhāgamā brahme tadiṅgha brūhī”ti.</p>
	<p class="paratype03">tattha <b>kupitindriyosī</b>ti cakkhundriyameva sandhāya “kupitindriyosī”ti āha. <b>vārigaṇā</b>ti assubindūni. <b>iṅghā</b>ti codanatthe nipāto. tañhi mahāsatto codento evamāha “brāhmaṇa, sattā nāma dvīhi kāraṇehi socanti paridevanti sattasaṅkhāresu kismiñcideva piyajātike naṭṭhe vā, kiñcideva piyajātikaṃ patthetvā alabhantā vā. tattha kiṃ te naṭṭhaṃ, kiṃ vā pana patthayanto tvaṃ idha āgato, idaṃ me khippaṃ brūhī”ti.</p>
	<p class="paratype03">athassa attano sokakāraṇaṃ kathento brāhmaṇo dutiyaṃ gāthamāha — </p>
	<p class="paratype40">47<b>.</b> </p>
	<p class="paratype21">“miyyetha bhariyā vajato mamajja, agacchato maraṇamāha yakkho. </p>
	<p class="paratype22">etena dukkhena pavedhitosmi, akkhāhi me senaka etamatthan”ti.</p>
	<p class="paratype03">tattha <b>vajato</b>ti gehaṃ gacchantassa. <b>agacchato</b>ti agacchantassa. <b>yakkho</b>ti antarāmagge ekā rukkhadevatā evamāhāti vadati. sā kira devatā “pasibbake te brāhmaṇa, kaṇhasappo”ti anācikkhantī bodhisattassa ñāṇānubhāvappakāsanatthaṃ nācikkhi. <b>etena dukkhenā</b>ti gacchato bhariyāya maraṇadukkhena, agacchato attano maraṇadukkhena, tenasmi pavedhito ghaṭṭito kampito. <b>etamattha</b>nti etaṃ kāraṇaṃ. yena me kāraṇena gacchato bhariyāya maraṇaṃ, agacchato attano maraṇaṃ hoti, etaṃ me kāraṇaṃ ācikkhāhīti attho.</p>
	<p class="paratype03">mahāsatto brāhmaṇassa vacanaṃ sutvā samuddamatthake jālaṃ khipanto viya ñāṇajālaṃ pattharitvā “imesaṃ sattānaṃ bahūni maraṇakāraṇāni. samudde nimuggāpi maranti, tattha vāḷamacchehi gahitāpi, gaṅgāya patitāpi, tattha susumārehi gahitāpi, rukkhato patitāpi, kaṇṭakena viddhāpi, nānappakārehi āvudhehi pahaṭāpi, visaṃ khāditvāpi, ubbandhitvāpi, papāte patitāpi, atisītādīhi vā nānappakārehi vā rogehi upaddutāpi marantiyeva, evaṃ bahūsu maraṇakāraṇesu katarena nu kho kāraṇena ajjesa brāhmaṇo antarāmagge vasanto sayaṃ marissati, gehamassa vajato bhariyā marissatī”ti cintesi. cintento eva brāhmaṇassa khandhe pasibbakaṃ disvā “imasmiṃ pasibbake ekena sappena paviṭṭhena bhavitabbaṃ, pavisanto ca paneso imasmiṃ brāhmaṇe pātarāsasamaye sattuṃ khāditvā pasibbakamukhaṃ abandhitvā pānīyaṃ pātuṃ gate sattugandhena sappo paviṭṭho bhavissati. brāhmaṇopi pānīyaṃ pivitvā āgato sappassa paviṭṭhabhāvaṃ ajānitvā pasibbakaṃ bandhitvā ādāya pakkanto bhavissati, sacāyaṃ antarāmagge vasanto sāyaṃ vasanaṭṭhāne “sattuṃ khādissāmī”ti pasibbakaṃ muñcitvā hatthaṃ pavesessati, atha naṃ sappo hatthe ḍaṃsitvā jīvitakkhayaṃ pāpessati, idamassa antarāmagge vasantassa maraṇakāraṇaṃ. sace pana gehaṃ gaccheyya, pasibbako bhariyāya hatthagato bhavissati, sā ‘antobhaṇḍaṃ olokessāmī”ti pasibbakaṃ muñcitvā hatthaṃ pavesessati, atha naṃ sappo ḍaṃsitvā jīvitakkhayaṃ pāpessati, idamassa ajja gehaṃ gatassa bhariyāya maraṇakāraṇan”ti upāyakosallañāṇeneva aññāsi.</p>
	<p class="paratype03">athassa etadahosi “iminā kaṇhasappena sūrena nibbhayena bhavitabbaṃ. ayañhi brāhmaṇassa mahāphāsukaṃ paharantopi pasibbake attano calanaṃ vā phandanaṃ vā na dasseti, evarūpāya parisāya majjhepi attano atthibhāvaṃ na dasseti, tasmā iminā kaṇhasappena sūrena nibbhayena bhavitabban”ti. idampi so upāyakosallañāṇeneva dibbacakkhunā passanto viya aññāsi. evaṃ sarājikāya parisāya majjhe sappaṃ pasibbakaṃ pavisantaṃ disvā ṭhitapuriso viya mahāsatto upāyakosallañāṇeneva paricchinditvā brāhmaṇassa pañhaṃ kathento tatiyaṃ gāthamāha — </p>
	<p class="paratype40">48<b>.</b> </p>
	<p class="paratype21">“bahūni ṭhānāni vicintayitvā, yamettha vakkhāmi tadeva saccaṃ. </p>
	<p class="paratype22">maññāmi te brāhmaṇa sattubhastaṃ, ajānato kaṇhasappo paviṭṭho”ti.</p>
	<p class="paratype03">tattha <b>bahūni ṭhānānī</b>ti bahūni kāraṇāni. <b>vicintayitvā</b>ti paṭivijjhitvā cintāvasena pavattapaṭivedho hutvā. <b>yamettha vakkhāmī</b>ti yaṃ te ahaṃ etesu kāraṇesu etaṃ kāraṇaṃ vakkhāmi. <b>tadeva sacca</b>nti tadeva tathaṃ dibbacakkhunā disvā kathitasadisaṃ bhavissatīti dīpeti. <b>maññāmī</b>ti sallakkhemi. <b>sattubhasta</b>nti sattupasibbakaṃ. <b>ajānato</b>ti ajānantasseva eko kaṇhasappo paviṭṭhoti maññāmīti.</p>
	<p class="paratype03">evañca pana vatvā “atthi te brāhmaṇa, etasmiṃ pasibbake sattū”ti pucchi. “atthi, paṇḍitā”ti. “ajja pātarāsavelāya sattuṃ khādī”ti? “āma, paṇḍitā”ti. “kattha nisīditvā”ti? “araññe rukkhamūlasmiṃ, paṇḍitā”ti. “sattuṃ khāditvā pānīyaṃ pātuṃ gacchanto pasibbakamukhaṃ bandhi, na bandhī”ti? “na bandhiṃ, paṇḍitā”ti. “pānīyaṃ pivitvā āgato pasibbakaṃ oloketvā bandhī”ti. “anoloketvāva bandhiṃ, paṇḍitā”ti. “brāhmaṇa, tava pānīyaṃ pātuṃ gatakāle ajānantasseva te sattugandhena pasibbakaṃ sappo paviṭṭhoti maññāmi, evamettha āgato tvaṃ, tasmā pasibbakaṃ otāretvā parisamajjhe ṭhapetvā pasibbakamukhaṃ mocetvā paṭikkamma ṭhito ekaṃ daṇḍakaṃ gahetvā pasibbakaṃ tāva pahara, tato patthaṭaphaṇaṃ susūtisaddaṃ katvā nikkhamantaṃ kaṇhasappaṃ disvā nikkaṅkho bhavissatī”ti catutthaṃ gāthamāha — </p>
	<p class="paratype40">49<b>.</b> </p>
	<p class="paratype21">“ādāya daṇḍaṃ parisumbha bhastaṃ, passeḷamūgaṃ uragaṃ dujivhaṃ. </p>
	<p class="paratype22">chindajja kaṅkhaṃ vicikicchitāni, bhujaṅgamaṃ passa pamuñca bhastan”ti.</p>
	<p class="paratype03">tattha <b>parisumbhā</b>ti pahara. <b>passeḷamūga</b>nti eḷaṃ paggharantena mukhena eḷamūgaṃ pasibbakato nikkhamantaṃ dujivhaṃ uragaṃ passa. <b>chandajja kaṅkhaṃ vicikicchitānī</b>ti “atthi nu kho me pasibbake sappo, udāhu natthī”ti kaṅkhameva punappunaṃ uppajjamānāni vicikicchitāni ca ajja chinda, mayhaṃ saddaha, avitathañhi me veyyākaraṇaṃ, idāneva nikkhamantaṃ bhujaṅgamaṃ passa pamuñca bhastanti.</p>
	<p class="paratype03">brāhmaṇo mahāsattassa kathaṃ sutvā saṃviggo bhayappatto tathā akāsi. sappopi sattubhaste daṇḍena pahaṭe pasibbakamukhā nikkhamitvā mahājanaṃ olokento aṭṭhāsi. tamatthaṃ pakāsento satthā pañcamaṃ gāthamāha — </p>
	<p class="paratype40">50<b>.</b> </p>
	<p class="paratype21">“saṃviggarūpo parisāya majjhe, so brāhmaṇo sattubhastaṃ pamuñci. </p>
	<p class="paratype22">atha nikkhami urago uggatejo, āsīviso sappo phaṇaṃ karitvā”ti.</p>
	<p class="paratype03">sappassa phaṇaṃ katvā nikkhantakāle “mahāsattassa sabbaññubuddhasseva byākaraṇaṃ ahosī”ti mahājano celukkhepasahassāni pavattesi, aṅguliphoṭanasahassāni paribbhamiṃsu, ghanameghavassaṃ viya sattaratanavassaṃ vassi, sādhukārasahassāni pavattiṃsu, mahāpathavībhijjanasaddo viya ahosi. idaṃ pana buddhalīḷāya evarūpassa pañhassa kathanaṃ nāma neva jātiyā balaṃ, na gottakulappadesānaṃ balaṃ, kassa panetaṃ balanti? paññāya balaṃ. paññavā hi puggalo vipassanaṃ vaḍḍhetvā ariyamaggadvāraṃ vivaritvā amatamahānibbānaṃ pavisati, sāvakapāramimpi paccekabodhimpi sammāsambodhimpi paṭivijjhati. amatamahānibbānasampāpakesu hi dhammesu paññāva seṭṭhā, avasesā tassā parivārā honti. tenetaṃ vuttaṃ — </p>
	<p class="paratype21">“paññā hi seṭṭhā kusalā vadanti, nakkhattarājāriva tārakānaṃ. </p>
	<p class="paratype22">sīlaṃ sirī cāpi satañca dhammo, anvāyikā paññavato bhavantī”ti. (jā. 2.17.81).</p>
	<p class="paratype03">evaṃ kathite ca pana mahāsattena pañhe eko ahituṇḍiko sappassa mukhabandhanaṃ katvā sappaṃ gahetvā araññe vissajjesi. brāhmaṇo rājānaṃ upasaṅkamitvā jayāpetvā añjaliṃ paggayha rañño thutiṃ karonto upaḍḍhagāthamāha — </p>
	<p class="paratype40">51<b>.</b> </p>
	<p class="paratype21">“suladdhalābhā janakassa rañño. </p>
	<p class="paratype22">yo passatī senakaṃ sādhupaññan”ti.</p>
	<p class="paratype03">tassattho — yo sādhupaññaṃ uttamapaññaṃ senakapaṇḍitaṃ akkhīni ummīletvā icchiticchitakkhaṇe piyacakkhūhi passituṃ labhati, tassa rañño janakassa ete icchiticchitakkhaṇe dassanalābhā suladdhalābhā vata, etena laddhesu sabbalābhesu eteva lābhā suladdhalābhā nāmāti.</p>
	<p class="paratype03">brāhmaṇopi rañño thutiṃ katvā puna pasibbakato satta kahāpaṇasatāni gahetvā mahāsattassa thutiṃ katvā tuṭṭhidāyaṃ dātukāmo diyaḍḍhagāthamāha — </p>
	<p class="paratype22">“vivaṭṭachaddo nusi sabbadassī, ñāṇaṃ nu te brāhmaṇa bhiṃsarūpaṃ. </p>
	<p class="paratype40">52<b>.</b> </p>
	<p class="paratype21">“imāni me sattasatāni atthi, gaṇhāhi sabbāni dadāmi tuyhaṃ. </p>
	<p class="paratype22">tayā hi me jīvitamajja laddhaṃ, athopi bhariyāya makāsi sotthin”ti.</p>
	<p class="paratype03">tattha <b>vivaṭṭachaddo nusi sabbadassī</b>ti kiṃ nu kho tvaṃ sabbesu dhammākāresu vivaṭṭachadano vivaṭṭaneyyadhammo sabbaññubuddhoti thutivasena pucchati. <b>ñāṇaṃ nu te brāhmaṇa bhiṃsarūpa</b>nti udāhu asabbaññussapi sato tava ñāṇaṃ ativiya bhiṃsarūpaṃ sabbaññutaññāṇaṃ viya balavanti. <b>tayā hi me</b>ti tayā hi dinnattā ajja mayā jīvitaṃ laddhaṃ. <b>athopi bhariyāya makāsi sotthi</b>nti athopi me bhariyāya tvameva sotthiṃ akāsi.</p>
	<p class="paratype03">iti so vatvā “sacepi satasahassaṃ bhaveyya, dadeyyamevāhaṃ, ettakameva me dhanaṃ, imāni me satta satāni gaṇhā”ti punappunaṃ bodhisattaṃ yāci. taṃ sutvā bodhisatto aṭṭhamaṃ gāthamāha — </p>
	<p class="paratype40">53<b>.</b> </p>
	<p class="paratype21">“na paṇḍitā vetanamādiyanti, citrāhi gāthāhi subhāsitāhi. </p>
	<p class="paratype22">itopi te brahme dadantu vittaṃ, ādāya tvaṃ gaccha sakaṃ niketan”ti.</p>
	<p class="paratype03">tattha <b>vetana</b>nti vettanaṃ, ayameva vā pāṭho. <b>itopi te brahme</b>ti brāhmaṇa, ito mama pādamūlatopi tuyhaṃ dhanaṃ dadantu. <b>vittaṃ ādāya tvaṃ gacchā</b>ti ito aññāni tīṇi satāni gahetvā sahassabhaṇḍikaṃ ādāya sakanivesanaṃ gaccha.</p>
	<p class="paratype03">evañca pana vatvā mahāsatto brāhmaṇassa sahassaṃ pūrāpento kahāpaṇe dāpetvā “brāhmaṇa, kena tvaṃ dhanabhikkhāya pesito”ti pucchi. “bhariyāya me paṇḍitā”ti. “bhariyā pana te mahallikā, daharā”ti. “daharā, paṇḍitā”ti. “tena hi sā aññena saddhiṃ anācāraṃ karontī ‘nibbhayā hutvā karissāmī’ti taṃ pesesi, sace ime kahāpaṇe gharaṃ nessasi, sā te dukkhena laddhakahāpaṇe attano jārassa dassati, tasmā tvaṃ ujukameva gehaṃ agantvā bahigāme rukkhamūle vā yattha katthaci vā kahāpaṇe ṭhapetvā paviseyyāsī”ti vatvā taṃ uyyojesi. so gāmasamīpaṃ gantvā ekasmiṃ rukkhamūle kahāpaṇe ṭhapetvā sāyaṃ gehaṃ agamāsi. bhariyāpissa tasmiṃ khaṇe jārena saddhiṃ nisinnā ahosi. brāhmaṇo dvāre ṭhatvā “bhotī”ti āha. sā tassa saddaṃ sallakkhetvā dīpaṃ nibbāpetvā dvāraṃ vivaritvā brāhmaṇe anto paviṭṭhe itaraṃ nīharitvā dvāramūle ṭhapetvā gehaṃ pavisitvā pasibbake kiñci adisvā “brāhmaṇa, kiṃ te bhikkhaṃ caritvā laddhan”ti pucchi. “sahassaṃ me laddhan”ti. “kahaṃ pana tan”ti. “asukaṭṭhāne nāma ṭhapitaṃ, pātova āharissāmi, mā cintayī”ti. sā gantvā jārassa ācikkhi. so nikkhamitvā attanā ṭhapitaṃ viya gaṇhi.</p>
	<p class="paratype03">brāhmaṇo punadivase gantvā kahāpaṇe apassanto bodhisattassa santikaṃ gantvā “kiṃ, brāhmaṇā”ti vutte “kahāpaṇe na passāmi, paṇḍitā”ti āha. “bhariyāya te ācikkhī”ti? “āma, paṇḍitā”ti. mahāsatto tāya jārassa ācikkhitabhāvaṃ ñatvā “atthi pana te brāhmaṇa, bhariyāya kulūpakabrāhmaṇo”ti pucchi. “atthi, paṇḍitā”ti. “tuyhampi atthī”ti? “āma, paṇḍitā”ti. athassa mahāsatto sattannaṃ divasānaṃ paribbayaṃ dāpetvā “gaccha paṭhamadivase tava satta, bhariyāya te sattāti cuddasa brāhmaṇe nimantetvā bhojetha, punadivasato paṭṭhāya ekekaṃ hāpetvā sattame divase tava ekaṃ, bhariyāya te ekanti dve brāhmaṇe nimantetvā bhariyāya te satta divase nimantitabrāhmaṇassa nibaddhaṃ āgamanabhāvaṃ ñatvā mayhaṃ ārocehī”ti āha. brāhmaṇo tathā katvā “sallakkhito me paṇḍita, nibaddhaṃ bhuñjanakabrāhmaṇo”ti mahāsattassa ārocesi.</p>
	<p class="paratype03">bodhisatto tena saddhiṃ purise pesetvā taṃ brāhmaṇaṃ āharāpetvā “asukarukkhamūlato te imassa brāhmaṇassa santakaṃ kahāpaṇasahassaṃ gahitan”ti pucchi. “na gaṇhāmi, paṇḍitā”ti. “tvaṃ mama senakapaṇḍitabhāvaṃ na jānāsi, āharāpessāmi te kahāpaṇe”ti. so bhīto “gahitā me”ti sampaṭicchi. “kuhiṃ te ṭhapitā”ti? “tattheva, paṇḍita, ṭhapitā”ti. bodhisatto brāhmaṇaṃ pucchi “brāhmaṇa, kiṃ te sāyeva bhariyā hotu, udāhu aññaṃ gaṇhissasī”ti. “sāyeva me hotu, paṇḍitā”ti. bodhisatto manusse pesetvā brāhmaṇassa kahāpaṇe ca brāhmaṇiñca āharāpetvā corabrāhmaṇassa hatthato kahāpaṇe brāhmaṇassa dāpetvā itarassa rājāṇaṃ kāretvā nagarā nīharāpetvā brāhmaṇiyāpi rājāṇaṃ kāretvā brāhmaṇassa mahantaṃ yasaṃ datvā attanoyeva santike vasāpesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne bahū sotāpattiphalādīni sacchikariṃsu. tadā brāhmaṇo ānando ahosi, rukkhadevatā sāriputto, parisā buddhaparisā, senakapaṇḍito pana ahameva ahosinti. </p>
	<p class="paratype06">sattubhastajātakavaṇṇanā sattamā. </p> 
</body>
</html>