<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [106] 6. udañcanījātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>11. parosatavaggo</h4>
	<h5>[106] 6. udañcanījātakavaṇṇanā</h5>
	<p class="paratype03"><b>sukhaṃ vata maṃ jīvanta</b>nti idaṃ satthā jetavane viharanto thullakumārikāpalobhanaṃ ārabbha kathesi. vatthu terasakanipāte <b>cūḷanāradakassapajātake</b> (jā. 1.13.40 ādayo) āvi bhavissati. taṃ pana bhikkhuṃ satthā “saccaṃ kira tvaṃ bhikkhu ukkaṇṭhitosī”ti pucchitvā “saccaṃ, bhagavā”ti vutte “kattha te cittaṃ paṭibaddhan”ti pucchi. so “ekissā thullakumārikāyā”ti āha. atha naṃ satthā “ayaṃ te bhikkhu anatthakārikā, pubbepi tvaṃ etaṃ nissāya sīlabyasanaṃ patvā kampanto vicaramāno paṇḍite nissāya sukhaṃ labhī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārenteti atītavatthupi cūḷanāradakassapajātakeyeva āvi bhavissati. tadā pana bodhisatto sāyaṃ phalāphale ādāya āgantvā paṇṇasālādvāraṃ vivaritvā pavisitvā puttaṃ cūḷatāpasaṃ etadavoca “tāta, tvaṃ aññesu divasesu dārūni āharasi, pānīyaṃ paribhojanīyaṃ āharasi, aggiṃ karosi, ajja pana ekampi akatvā kasmā dummukho pajjhāyanto nipannosī”ti? “tāta, tumhesu phalāphalatthāya gatesu ekā itthī āgantvā maṃ palobhetvā ādāya gantuṃ ārabhi, ahaṃ pana ‘tumhehi vissajjito gamissāmī’ti na gacchiṃ, asukaṭṭhāne pana naṃ nisīdāpetvā āgatomhi, idāni gacchāmahaṃ tātā”ti. bodhisatto “na sakkā etaṃ nivattetun”ti ñatvā “tena hi, tāta, gaccha, esā pana taṃ netvā yadā macchamaṃsādīni vā khāditukāmā bhavissati, sappiloṇataṇḍulādīhi vā panassā attho bhavissati, tadā ‘idañcidañcāharā’ti taṃ kilamessati. tadā mayhaṃ guṇaṃ saritvā palāyitvā idheva āgaccheyyāsī”ti vissajjesi. so tāya saddhiṃ manussapathaṃ agamāsi. atha naṃ sā attano vasaṃ gametvā “maṃsaṃ āhara, macchaṃ āharā”ti yena yena atthikā hoti, taṃ taṃ āharāpeti. tadā so “ayaṃ maṃ attano dāsaṃ viya kammakāraṃ viya ca katvā pīḷetī”ti palāyitvā pitu santikaṃ āgantvā pitaraṃ vanditvā ṭhitakova imaṃ gāthamāha — </p>
	<p class="paratype40">106<b>.</b> </p>
	<p class="paratype21">“sukhaṃ vata maṃ jīvantaṃ, pacamānā udañcanī. </p>
	<p class="paratype22">corī jāyappavādena, telaṃ loṇañca yācatī”ti.</p>
	<p class="paratype03">tattha <b>sukhaṃ vata maṃ jīvanta</b>nti tāta, tumhākaṃ santike maṃ sukhaṃ jīvantaṃ. <b>pacamānā</b>ti tāpayamānā pīḷayamānā, yaṃ yaṃ vā khāditukāmā hoti, taṃ taṃ pacamānā. udakaṃ añcanti etāyāti <b>udañcanī,</b> cāṭito vā kūpato vā udakaussiñcanaghaṭikāyetaṃ nāmaṃ. sā pana udañcanī viya, udakaṃ viya ghaṭikā, yena yenatthikā hoti, taṃ taṃ ākaḍḍhatiyevāti attho . <b>corī jāyappavādenā</b>ti “bhariyā”ti nāmena ekā corī maṃ madhuravacanena upalāpetvā tattha netvā <b>telaṃ loṇañca</b> yañca aññaṃ icchati, taṃ sabbaṃ <b>yācati,</b> dāsaṃ viya kammakāraṃ viya ca katvā āharāpetīti tassā aguṇaṃ kathesi.</p>
	<p class="paratype03">atha naṃ bodhisatto assāsetvā “hotu, tāta, ehi tvaṃ mettaṃ bhāvehi, karuṇaṃ bhāvehī”ti cattāro brahmavihāre ācikkhi, ācikkhitvā kasiṇaparikammaṃ ācikkhi. so na cirasseva abhiññā ca samāpattiyo ca uppādetvā brahmavihāre bhāvetvā saddhiṃ pitarā brahmaloke nibbatti.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi.</p>
	<p class="paratype03">“tadā thullakumārikāva etarahi thullakumārikā. cūḷatāpaso ukkaṇṭhitabhikkhu ahosi, pitā pana ahameva ahosin”ti. </p>
	<p class="paratype06">udañcanījātakavaṇṇanā chaṭṭhā. </p> 
</body>
</html>