<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [316] 6. sasapaṇḍitajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>2. pucimandavaggo</h4>
	<h5>[316] 6. sasapaṇḍitajātakavaṇṇanā</h5>
	<p class="paratype03"><b>satta</b> <b>me rohitā macchā</b>ti idaṃ satthā jetavane viharanto sabbaparikkhāradānaṃ ārabbha kathesi. sāvatthiyaṃ kira eko kuṭumbiko buddhappamukhassa bhikkhusaṅghassa sabbaparikkhāradānaṃ sajjetvā gharadvāre maṇḍapaṃ kāretvā buddhappamukhaṃ bhikkhusaṅghaṃ nimantetvā susajjitamaṇḍape paññattavarāsane nisīdāpetvā nānaggarasaṃ paṇītadānaṃ datvā puna svātanāyāti sattāhaṃ nimantetvā sattame divase buddhappamukhānaṃ pañcannaṃ bhikkhusatānaṃ sabbaparikkhāre adāsi. satthā bhattakiccāvasāne anumodanaṃ karonto “upāsaka, tayā pītisomanassaṃ kātuṃ vaṭṭati, idañhi dānaṃ nāma porāṇakapaṇḍitānaṃ vaṃso, porāṇakapaṇḍitā hi sampattayācakānaṃ jīvitaṃ pariccajitvā attano maṃsampi adaṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sasayoniyaṃ nibbattitvā araññe vasi. tassa pana araññassa ekato pabbatapādo ekato nadī ekato paccantagāmako ahosi. aparepissa tayo sahāyā ahesuṃ makkaṭo ca siṅgālo ca uddo cāti. te cattāropi paṇḍitā ekatova vasantā attano attano gocaraṭṭhāne gocaraṃ gahetvā sāyanhasamaye ekato sannipatanti. sasapaṇḍito “dānaṃ dātabbaṃ, sīlaṃ rakkhitabbaṃ, uposathakammaṃ kātabban”ti tiṇṇaṃ janānaṃ ovādavasena dhammaṃ deseti. te tassa ovādaṃ sampaṭicchitvā attano attano nivāsagumbaṃ pavisitvā vasanti. evaṃ kāle gacchante ekadivasaṃ bodhisatto ākāsaṃ oloketvā candaṃ disvā “sve uposathadivaso”ti ñatvā itare tayo āha “sve uposatho, tumhepi tayo janā sīlaṃ samādiyitvā uposathikā hotha, sīle patiṭṭhāya dinnadānaṃ mahapphalaṃ hoti, tasmā yācake sampatte tumhehi khāditabbāhārato dānaṃ datvā khādeyyāthā”ti. te “sādhū”ti sampaṭicchitvā attano attano vasanaṭṭhānesu vasiṃsu.</p>
	<p class="paratype03">punadivase tesu uddo pātova “gocaraṃ pariyesissāmī”ti nikkhamitvā gaṅgātīraṃ gato. atheko bālisiko satta rohitamacche uddharitvā valliyā āvuṇitvā netvā gaṅgātīre vālukaṃ viyūhitvā vālikāya paṭicchādetvā puna macche gaṇhanto adhogaṅgaṃ gacchi. uddo macchagandhaṃ ghāyitvā vālukaṃ viyūhitvā macche disvā nīharitvā “atthi nu kho etesaṃ sāmiko”ti tikkhattuṃ ghosetvā sāmikaṃ apassanto vallikoṭiṃ ḍaṃsitvā netvā attano vasanagumbe ṭhapetvā “velāyameva khādissāmī”ti attano sīlaṃ āvajjento nipajji. siṅgālopi vasanaṭṭhānato nikkhamitvā gocaraṃ pariyesanto ekassa khettagopakassa kuṭiyaṃ dve maṃsasūlāni ekaṃ godhaṃ ekañca dadhivārakaṃ disvā “atthi nu kho etesaṃ sāmiko”ti tikkhattuṃ ghosetvā sāmikaṃ adisvā dadhivārakassa uggahaṇarajjukaṃ gīvāya pavesetvā dve maṃsasūle ca godhañca mukhena ḍaṃsitvā netvā attano vasanagumbe ṭhapetvā “velāyameva khādissāmī”ti attano sīlaṃ āvajjento nipajji. makkaṭopi vasanaṭṭhānato nikkhamitvā vanasaṇḍaṃ pavisitvā ambapiṇḍaṃ āharitvā attano vasanagumbe ṭhapetvā “velāyameva khādissāmī”ti attano sīlaṃ āvajjento nipajji.</p>
	<p class="paratype03">bodhisatto pana “velāyameva vasanaṭṭhānato nikkhamitvā dabbatiṇāni khādissāmī”ti attano vasanagumbeyeva nipanno cintesi “mama santikaṃ āgatānaṃ yācakānaṃ tiṇāni dātuṃ na sakkā, tilataṇḍulādayopi mayhaṃ natthi, sace me santikaṃ yācako āgacchissati, attano sarīramaṃsaṃ dassāmī”ti. tassa sīlatejena sakkassa paṇḍukambalasilāsanaṃ uṇhākāraṃ dassesi. so āvajjamāno idaṃ kāraṇaṃ disvā “sasarājānaṃ vīmaṃsissāmī”ti paṭhamaṃ uddassa vasanaṭṭhānaṃ gantvā brāhmaṇavesena aṭṭhāsi. “brāhmaṇa, kimatthaṃ ṭhitosī”ti vutte paṇḍita sace kiñci āhāraṃ labheyyaṃ, uposathiko hutvā vaseyyanti. so “sādhu dassāmi te āhāran”ti tena saddhiṃ sallapanto paṭhamaṃ gāthamāha — </p>
	<p class="paratype40">61<b>.</b> </p>
	<p class="paratype21">“satta me rohitā macchā, udakā thalamubbhatā. </p>
	<p class="paratype22">idaṃ brāhmaṇa me atthi, etaṃ bhutvā vane vasā”ti.</p>
	<p class="paratype03">tattha <b>thalamubbhatā</b>ti udakato thale ṭhapitā, kevaṭṭena vā uddhaṭā. <b>etaṃ bhutvā</b>ti etaṃ mama santakaṃ macchāhāraṃ pacitvā bhuñjitvā samaṇadhammaṃ karonto ramaṇīye rukkhamūle nisinno imasmiṃ vane vasāti.</p>
	<p class="paratype03">brāhmaṇo “pageva tāva hotu, pacchā jānissāmī”ti siṅgālassa santikaṃ gato. tenāpi “kimatthaṃ ṭhitosī”ti vutto tathevāha. siṅgālo “sādhu dassāmī”ti tena saddhiṃ sallapanto dutiyaṃ gāthamāha — </p>
	<p class="paratype40">62<b>.</b> </p>
	<p class="paratype21">“dussa me khettapālassa, rattibhattaṃ apābhataṃ. </p>
	<p class="paratype27">maṃsasūlā ca dve godhā, ekañca dadhivārakaṃ. </p>
	<p class="paratype22">idaṃ brāhmaṇa me atthi, etaṃ bhutvā vane vasā”ti.</p>
	<p class="paratype03">tattha <b>dussa me</b>ti yo esa mama avidūre khettapālo vasati, dussa amussāti attho. <b>apābhata</b>nti ābhataṃ ānītaṃ. <b>maṃsasūlā ca dve godhā</b>ti aṅgārapakkāni dve maṃsasūlāni ca ekā ca godhā. <b>dadhivāraka</b>nti dadhivārako. <b>ida</b>nti idaṃ ettakaṃ mama atthi, etaṃ sabbampi yathābhirucitena pākena pacitvā paribhuñjitvā uposathiko hutvā ramaṇīye rukkhamūle nisīditvā samaṇadhammaṃ karonto imasmiṃ vanasaṇḍe vasāti attho.</p>
	<p class="paratype03">brāhmaṇo “pageva tāva hotu, pacchā jānissāmī”ti makkaṭassa santikaṃ gato. tenāpi “kimatthaṃ ṭhitosī”ti vutto tathevāha. makkaṭo “sādhu dassāmī”ti tena saddhiṃ sallapanto tatiyaṃ gāthamāha — </p>
	<p class="paratype40">63<b>.</b> </p>
	<p class="paratype21">“ambapakkaṃ dakaṃ sītaṃ, sītacchāyā manoramā. </p>
	<p class="paratype22">idaṃ brāhmaṇa me atthi, etaṃ bhutvā vane vasā”ti.</p>
	<p class="paratype03">tattha <b>ambapakka</b>nti madhurāmbaphalaṃ. <b>dakaṃ sīta</b>nti gaṅgāya udakaṃ sītalaṃ. <b>etaṃ bhutvā vane vasā</b>ti brāhmaṇa etaṃ ambapakkaṃ paribhuñjitvā sītalaṃ udakaṃ pivitvā yathābhirucite ramaṇīye rukkhamūle nisinno samaṇadhammaṃ karonto imasmiṃ vanasaṇḍe vasāti.</p>
	<p class="paratype03">brāhmaṇo “pageva tāva hotu, pacchā jānissāmī”ti sasapaṇḍitassa santikaṃ gato. tenāpi “kimatthaṃ ṭhitosī”ti vutto tathevāha. taṃ sutvā bodhisatto somanassappatto “brāhmaṇa, suṭṭhu te kataṃ āhāratthāya mama santikaṃ āgacchantena, ajjāhaṃ adinnapubbaṃ dānaṃ dassāmi . tvaṃ pana sīlavā pāṇātipātaṃ na karissasi, gaccha, brāhmaṇa, nānādārūni saṅkaḍḍhitvā aṅgāre katvā mayhaṃ ārocehi, ahaṃ attānaṃ pariccajitvā aṅgāramajjhe patissāmi . mama sarīre pakke tvaṃ maṃsaṃ khāditvā samaṇadhammaṃ kareyyāsī”ti tena saddhiṃ sallapanto catutthaṃ gāthamāha — </p>
	<p class="paratype40">64<b>.</b> </p>
	<p class="paratype21">“na sasassa tilā atthi, na muggā napi taṇḍulā. </p>
	<p class="paratype22">iminā agginā pakkaṃ, mamaṃ bhutvā vane vasā”ti.</p>
	<p class="paratype03">tattha <b>mamaṃ bhutvā</b>ti yaṃ taṃ ahaṃ aggiṃ karohīti vadāmi, iminā agginā pakkaṃ maṃ bhuñjitvā imasmiṃ vane vasa, ekassa sasassa sarīraṃ nāma ekassa purisassa yāpanamattaṃ hotīti.</p>
	<p class="paratype03">sakko tassa vacanaṃ sutvā attano ānubhāvena ekaṃ aṅgārarāsiṃ māpetvā bodhisattassa ārocesi. so dabbatiṇasayanato uṭṭhāya tattha gantvā “sace me lomantaresu pāṇakā atthi, te mā mariṃsū”ti tikkhattuṃ sarīraṃ vidhunitvā sakalasarīraṃ dānamukhe ṭhapetvā laṅghitvā padumasare rājahaṃso viya pamuditacitto aṅgārarāsimhi pati. so pana aggi bodhisattassa sarīre lomakūpamattampi uṇhaṃ kātuṃ nāsakkhi, himagabbhaṃ paviṭṭho viya ahosi. atha sakkaṃ āmantetvā “brāhmaṇa, tayā kato aggi atisītalo, mama sarīre lomakūpamattampi uṇhaṃ kātuṃ na sakkoti, kiṃ nāmetan”ti āha. “sasapaṇḍita, nāhaṃ brāhmaṇo, sakkohamasmi, tava vīmaṃsanatthāya āgatomhī”ti. “sakka, tvaṃ tāva tiṭṭha, sakalopi ce lokasannivāso maṃ dānena vīmaṃseyya, neva me adātukāmataṃ passeyyā”ti bodhisatto sīhanādaṃ nadi. atha naṃ sakko “sasapaṇḍita, tava guṇo sakalakappaṃ pākaṭo hotū”ti pabbataṃ pīḷetvā pabbatarasaṃ ādāya candamaṇḍale sasalakkhaṇaṃ likhitvā bodhisattaṃ ānetvā tasmiṃ vanasaṇḍe tasmiṃyeva vanagumbe taruṇadabbatiṇapiṭṭhe nipajjāpetvā attano vasanaṭṭhānameva gato. tepi cattāro paṇḍitā samaggā sammodamānā sīlaṃ pūretvā dānaṃ datvā uposathakammaṃ katvā yathākammaṃ gatā.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne sabbaparikkhāradānadāyako gahapati sotāpattiphale patiṭṭhahi.</p>
	<p class="paratype03">tadā uddo ānando ahosi, siṅgālo moggallāno, makkaṭo sāriputto, sakko anuruddho, sasapaṇḍito pana ahameva ahosinti. </p>
	<p class="paratype06">sasapaṇḍitajātakavaṇṇanā chaṭṭhā. </p> 
</body>
</html>