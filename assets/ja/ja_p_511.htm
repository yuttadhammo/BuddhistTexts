<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [505] 9. somanassajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>15. vīsatinipāto</h3>
	<h4>[505] 9. somanassajātakavaṇṇanā</h4>
	<p class="paratype03"><b>ko taṃ hiṃsati heṭhetī</b>ti idaṃ satthā jetavane viharanto devadattassa vadhāya parisakkanaṃ ārabbha kathesi. tadā hi satthā “na, bhikkhave, idāneva, pubbepesa mama vadhāya parisakkiyevā”ti vatvā atītaṃ āhari.</p>
	<p class="paratype03">atīte kururaṭṭhe uttarapañcālanagare reṇu nāma rājā rajjaṃ kāresi. tadā mahārakkhito nāma tāpaso pañcasatatāpasaparivāro himavante ciraṃ vasitvā loṇambilasevanatthāya cārikaṃ caranto uttarapañcālanagaraṃ patvā rājuyyāne vasitvā sapariso piṇḍāya caranto rājadvāraṃ pāpuṇi. rājā isigaṇaṃ disvā iriyāpathe pasanno alaṅkatamahātale nisīdāpetvā paṇītenāhārena parivisitvā “bhante, imaṃ vassārattaṃ mama uyyāneyeva vasathā”ti vatvā tehi saddhiṃ uyyānaṃ gantvā vasanaṭṭhānāni kāretvā pabbajitaparikkhāre datvā vanditvā nikkhami. tato paṭṭhāya sabbepi te rājanivesane bhuñjanti. rājā pana aputtako puttaṃ pattheti, puttā nuppajjanti. vassārattaccayena mahārakkhito “idāni himavanto ramaṇīyo, tattheva gamissāmā”ti rājānaṃ āpucchitvā raññā katasakkārasammāno nikkhamitvā antarāmagge majjhanhikasamaye maggā okkamma ekassa sandacchāyassa rukkhassa heṭṭhā taruṇatiṇapiṭṭhe saparivāro nisīdi.</p>
	<p class="paratype03">tāpasā kathaṃ samuṭṭhāpesuṃ “rājagehe vaṃsānurakkhito putto natthi, sādhu vatassa sace rājā puttaṃ labheyya, paveṇi ghaṭīyethā”ti. mahārakkhito tesaṃ kathaṃ sutvā “bhavissati nu kho rañño putto, udāhu no”ti upadhārento “bhavissatī”ti ñatvā evamāha “mā bhonto cintayittha, ajja paccūsakāle eko devaputto cavitvā rañño aggamahesiyā kucchimhi paṭisandhiṃ gaṇhissatī”ti. taṃ sutvā eko kuṭajaṭilo “idāni rājakulūpako bhavissāmī”ti cintetvā tāpasānaṃ gamanakāle gilānālayaṃ katvā nipajjitvā “ehi gacchāmā”ti vutto “na sakkomī”ti āha. mahārakkhito tassa nipannakāraṇaṃ ñatvā “yadā sakkosi, tadā āgaccheyyāsī”ti vatvā isigaṇaṃ ādāya himavantameva gato. kuhakopi nivattitvā vegenāgantvā rājadvāre ṭhatvā “mahārakkhitassa upaṭṭhākatāpaso āgato”ti rañño ārocāpetvā raññā vegena pakkosāpito pāsādaṃ abhiruyha paññattāsane nisīdi. rājā kuhakaṃ tāpasaṃ vanditvā ekamantaṃ nisinno isīnaṃ ārogyaṃ pucchitvā “bhante, atikhippaṃ nivattittha, vegena kenatthenāgatatthā”ti āha. “āma, mahārāja, isigaṇo sukhanisinno ‘sādhu vatassa, sace rañño paveṇipālako putto uppajjeyyā’ti kathaṃ samuṭṭhāpesi. ahaṃ kathaṃ sutvā “bhavissati nu kho rañño putto, udāhu no”ti dibbacakkhunā olokento “mahiddhiko devaputto cavitvā aggamahesiyā sudhammāya kucchimhi nibbattissatī”ti disvā “ajānantā gabbhaṃ nāseyyuṃ, ācikkhissāmi nesan”ti tumhākaṃ kathanatthāya āgato. kathitaṃ te mayā, gacchāmahaṃ, mahārājāti. rājā “bhante, na sakkā gantun”ti haṭṭhatuṭṭho pasannacitto kuhakatāpasaṃ uyyānaṃ netvā vasanaṭṭhānaṃ saṃvidahitvā adāsi. so tato paṭṭhāya rājakule bhuñjanto vasati, “dibbacakkhuko”tvevassa nāmaṃ ahosi.</p>
	<p class="paratype03">tadā bodhisatto tāvatiṃsabhavanā cavitvā tattha paṭisandhiṃ gaṇhi. jātassa cassa nāmaggahaṇadivase “somanassakumāro”tveva nāmaṃ kariṃsu. so kumāraparihārena vaḍḍhati. kuhakatāpasopi uyyānassa ekasmiṃ passe nānappakāraṃ sūpeyyasākañca valliphalāni ca ropetvā paṇṇikānaṃ hatthe vikkiṇanto dhanaṃ saṇṭhapesi. bodhisattassa sattavassikakāle rañño paccanto kuppi. “dibbacakkhutāpasaṃ mā pamajjī”ti kumāraṃ paṭicchāpetvā “paccantaṃ vūpasamessāmī”ti gato. athekadivasaṃ kumāro “jaṭilaṃ passissāmī”ti uyyānaṃ gantvā kūṭajaṭilaṃ ekaṃ gaṇṭhikakāsāvaṃ nivāsetvā ekaṃ pārupitvā ubhohi hatthehi dve udakaghaṭe gahetvā sākavatthusmiṃ udakaṃ āsiñcantaṃ disvā “ayaṃ kūṭajaṭilo attano samaṇadhammaṃ akatvā paṇṇikakammaṃ karotī”ti ñatvā “kiṃ karosi paṇṇikagahapatikā”ti taṃ lajjāpetvā avanditvāva nikkhami. kūṭajaṭilo “ayaṃ idāneva evarūpo paccāmitto, ko jānāti kiṃ karissati, idāneva naṃ nāsetuṃ vaṭṭatī”ti cintetvā rañño āgamanakāle pāsāṇaphalakaṃ ekamantaṃ khipitvā pānīyaghaṭaṃ bhinditvā paṇṇasālāya tiṇāni vikiritvā sarīraṃ telena makkhetvā paṇṇasālaṃ pavisitvā sasīsaṃ pārupitvā mahādukkhappatto viya mañce nipajji. rājā āgantvā nagaraṃ padakkhiṇaṃ katvā nivesanaṃ apavisitvāva “mama sāmikaṃ dibbacakkhukaṃ passissāmī”ti paṇṇasāladvāraṃ gantvā taṃ vippakāraṃ disvā “kiṃ nu kho etan”ti anto pavisitvā taṃ nipannakaṃ disvā pāde parimajjanto paṭhamaṃ gāthamāha — </p>
	<p class="paratype40">211<b>.</b> </p>
	<p class="paratype21">“ko taṃ hiṃsati heṭheti, kiṃ dummano socasi appatīto. </p>
	<p class="paratype22">kassajja mātāpitaro rudantu, kvajja setu nihato pathabyā”ti.</p>
	<p class="paratype03">tattha <b>hiṃsatī</b>ti paharati. <b>heṭhetī</b>ti akkosati. <b>kvajja setū</b>ti ko ajja sayatu.</p>
	<p class="paratype03">taṃ sutvā kūṭajaṭilo nitthunanto uṭṭhāya dutiyaṃ gāthamāha — </p>
	<p class="paratype40">212<b>.</b> </p>
	<p class="paratype21">“tuṭṭhosmi deva tava dassanena, cirassaṃ passāmi taṃ bhūmipāla. </p>
	<p class="paratype22">ahiṃsako reṇumanuppavissa, puttena te heṭhayitosmi devā”ti.</p>
	<p class="paratype03">ito parā uttānasambandhagāthā pāḷinayeneva veditabbā — </p>
	<p class="paratype40">213<b>.</b> </p>
	<p class="paratype21">“āyantu dovārikā khaggabandhā, kāsāviyā yantu antepurantaṃ. </p>
	<p class="paratype22">hantvāna taṃ somanassaṃ kumāraṃ, chetvāna sīsaṃ varamāharantu. </p>
	<p class="paratype40">214<b>.</b> </p>
	<p class="paratype21">“pesitā rājino dūtā, kumāraṃ etadabravuṃ. </p>
	<p class="paratype22">issarena vitiṇṇosi, vadhaṃ pattosi khattiya. </p>
	<p class="paratype40">215<b>.</b> </p>
	<p class="paratype21">“sa rājaputto paridevayanto, dasaṅguliṃ añjaliṃ paggahetvā. </p>
	<p class="paratype22">ahampi icchāmi janinda daṭṭhuṃ, jīvaṃ maṃ netvā paṭidassayetha. </p>
	<p class="paratype40">216<b>.</b> </p>
	<p class="paratype21">“tassa taṃ vacanaṃ sutvā, rañño puttaṃ adassayuṃ. </p>
	<p class="paratype22">putto ca pitaraṃ disvā, dūratovajjhabhāsatha. </p>
	<p class="paratype40">217<b>.</b> </p>
	<p class="paratype21">“āgacchuṃ dovārikā khaggabandhā, kāsāviyā hantu mamaṃ janinda. </p>
	<p class="paratype22">akkhāhi me pucchito etamatthaṃ, aparādho ko nidha mamajja atthī”ti.</p>
	<p class="paratype03">tattha <b>ahiṃsako</b>ti ahaṃ kassaci ahiṃsako sīlācārasampanno. <b>reṇumanuppavissā</b>ti mahārāja reṇu, ahaṃ tava puttena mahāparivārena anupavisitvā “are kūṭatāpasa, kasmā tvaṃ idha vasasī”ti vatvā pāsāṇaphalakaṃ khipitvā ghaṭaṃ bhinditvā hatthehi ca pādehi ca koṭṭentena viheṭhitosmīti evaṃ so abhūtameva bhūtaṃ viya katvā rājānaṃ saddahāpesi. <b>āyantū</b>ti gacchantu. “mama sāmimhi vippaṭipannakālato paṭṭhāya mayipi so na lajjissatī”ti kujjhitvā tassa vadhaṃ āṇāpento evamāha. <b>kāsāviyā</b>ti coraghātakā. tepi pharasuhatthā attano vidhānena gacchantūti vadati. <b>vara</b>nti varaṃ sīsaṃ uttamasīsaṃ chinditvā āharantu.</p>
	<p class="paratype03"><b>rājino</b>ti bhikkhave, rañño santikā dūtā raññā pesitā vegena gantvā mātarā alaṅkaritvā attano aṅke nisīdāpitaṃ kumāraṃ parivāretvā etadavocuṃ. <b>issarenā</b>ti raññā. <b>vitiṇṇosī</b>ti pariccattosi. <b>sa rājaputto</b>ti bhikkhave, tesaṃ vacanaṃ sutvā maraṇabhayatajjito mātu aṅkato uṭṭhāya so rājaputto . <b>paṭidassayethā</b>ti dassetha. <b>tassā</b>ti bhikkhave, te dūtā kumārassa taṃ vacanaṃ sutvā māretuṃ avisahantā goṇaṃ viya naṃ rajjuyā parikaḍḍhantā netvā rañño dassayuṃ. kumāre pana nīyamāne dāsigaṇaparivutā saddhiṃ orodhehi sudhammāpi devī nāgarāpi “mayaṃ niraparādhaṃ kumāraṃ māretuṃ na dassāmā”ti tena saddhiṃyeva agamaṃsu. <b>āgacchu</b>nti tumhākaṃ āṇāya mama santikaṃ āgamiṃsu. <b>hantuṃ mama</b>nti maṃ māretuṃ. <b>ko nīdhā</b>ti ko nu idha mama aparādho, yena maṃ tvaṃ māresīti pucchi.</p>
	<p class="paratype03">rājā “bhavaggaṃ atinīcaṃ, tava doso atimahanto”ti tassa dosaṃ kathento gāthamāha — </p>
	<p class="paratype40">218<b>.</b> </p>
	<p class="paratype21">“sāyañca pāto udakaṃ sajāti, aggiṃ sadā pāricaratappamatto. </p>
	<p class="paratype22">taṃ tādisaṃ saṃyataṃ brahmacāriṃ, kasmā tuvaṃ brūsi gahappatī”ti.</p>
	<p class="paratype03">tattha <b>udakaṃ sajātī</b>ti udakorohaṇakammaṃ karoti. <b>taṃ tādisa</b>nti taṃ tathārūpaṃ mama sāmiṃ dibbacakkhutāpasaṃ kasmā tvaṃ gahapativādena samudācarasīti vadati.</p>
	<p class="paratype03">tato kumāro “deva, mayhaṃ gahapatiññeva ‘gahapatī’ti vadantassa ko doso”ti vatvā gāthamāha — </p>
	<p class="paratype40">219<b>.</b> </p>
	<p class="paratype21">“tālā ca mūlā ca phalā ca deva, pariggahā vividhā santimassa. </p>
	<p class="paratype22">te rakkhati gopayatappamatto, tasmā ahaṃ brūmi gahappatī”ti.</p>
	<p class="paratype03">tattha <b>mūlā</b>ti mūlakādimūlāni. <b>phalā</b>ti nānāvidhāni valliphalāni. <b>te rakkhati gopayatappamatto</b>ti te esa tava kulūpakatāpaso paṇṇikakammaṃ karonto nisīditvā rakkhati, vatiṃ katvā gopayati appamatto, tena kāraṇena so tava brāhmaṇo gahapati nāma hoti.</p>
	<p class="paratype03">iti naṃ ahampi “gahapatī”ti kathesiṃ. sace na saddahasi, catūsu dvāresu paṇṇike pucchāpehīti. rājā pucchāpesi. te “āma, mayaṃ imassa hatthato paṇṇañca phalāphalāni ca kiṇāmā”ti āhaṃsu. paṇṇavatthumpi upadhārāpetvā paccakkhamakāsi. paṇṇasālampissa pavisitvā kumārassa purisā paṇṇavikkayaladdhaṃ kahāpaṇamāsakabhaṇḍikaṃ nīharitvā rañño dassesuṃ. rājā mahāsattassa niddosabhāvaṃ ñatvā gāthamāha — </p>
	<p class="paratype40">220<b>.</b> </p>
	<p class="paratype21">“saccaṃ kho etaṃ vadasi kumāra, pariggahā vividhā santimassa. </p>
	<p class="paratype22">te rakkhati gopayatappamatto, sa brāhmaṇo gahapati tena hotī”ti.</p>
	<p class="paratype03">tato mahāsatto cintesi “evarūpassa bālassa rañño santike vāsato himavantaṃ pavisitvā pabbajituṃ varaṃ, parisamajjheyevassa dosaṃ āvikatvā āpucchitvā ajjeva nikkhamitvā pabbajissāmī”ti. so parisāya namakkāraṃ katvā gāthamāha — </p>
	<p class="paratype40">221<b>.</b> </p>
	<p class="paratype21">“suṇantu mayhaṃ parisā samāgatā, sanegamā jānapadā ca sabbe. </p>
	<p class="paratype22">bālāyaṃ bālassa vaco nisamma, ahetunā ghātayate maṃ janindo”ti.</p>
	<p class="paratype03">tattha <b>bālāyaṃ bālassā</b>ti ayaṃ rājā sayaṃ bālo imassa bālassa kūṭajaṭilassa vacanaṃ sutvā ahetunāva maṃ ghātayateti. </p>
	<p class="paratype01">evañca pana vatvā pitaraṃ vanditvā attānaṃ pabbajjāya anujānāpento itaraṃ gāthamāha — </p>
	<p class="paratype40">222<b>.</b> </p>
	<p class="paratype21">“daḷhasmi mūle visaṭe virūḷhe, dunnikkayo veḷu pasākhajāto. </p>
	<p class="paratype22">vandāmi pādāni tava janinda, anujāna maṃ pabbajissāmi devā”ti.</p>
	<p class="paratype03">tattha <b>visaṭe</b>ti visāle mahante jāte. <b>dunnikkayo</b>ti dunnikkaḍḍhiyo.</p>
	<p class="paratype03">tato parā rañño ca puttassa ca vacanapaṭivacanagāthā honti — </p>
	<p class="paratype40">223<b>.</b> </p>
	<p class="paratype21">“bhuñjassu bhoge vipule kumāra, sabbañca te issariyaṃ dadāmi. </p>
	<p class="paratype22">ajjeva tvaṃ kurūnaṃ hohi rājā, mā pabbajī pabbajjā hi dukkhā. </p>
	<p class="paratype40">224<b>.</b> </p>
	<p class="paratype21">“kinnūdha deva tavamatthi bhogā, pubbevahaṃ devaloke ramissaṃ. </p>
	<p class="paratype22">rūpehi saddehi atho rasehi, gandhehi phassehi manoramehi. </p>
	<p class="paratype40">225<b>.</b> </p>
	<p class="paratype21">“bhuttā ca me bhogā tidivasmiṃ deva, parivārito accharānaṃ gaṇena. </p>
	<p class="paratype22">tuvañca bālaṃ paraneyyaṃ viditvā, na tādise rājakule vaseyyaṃ. </p>
	<p class="paratype40">226<b>.</b> </p>
	<p class="paratype21">“sacāhaṃ bālo paraneyyo asmi, ekāparādhaṃ khama putta mayhaṃ. </p>
	<p class="paratype22">punapi ce edisakaṃ bhaveyya, yathāmatiṃ somanassa karohī”ti.</p>
	<p class="paratype03">tattha <b>dukkhā</b>ti tāta, pabbajjā nāma parapaṭibaddhajīvikattā dukkhā, mā pabbaji, rājā hohīti taṃ yāci. <b>kinnūdha devā</b>ti deva, ye tava bhogā, tesu kiṃ nāma bhuñjitabbaṃ atthi. <b>parivārito</b>ti paricārito, ayameva vā pāṭho. tassa kira jātissarañāṇaṃ uppajji, tasmā evamāha. <b>paraneyya</b>nti andhaṃ viya yaṭṭhiyā parena netabbaṃ. <b>tādise</b>ti tādisassa rañño santike na paṇḍitena vasitabbaṃ, mayā attano ñāṇabalena ajja jīvitaṃ laddhaṃ, nāhaṃ tava santike vasissāmīti ñāpetuṃ evamāha. <b>yathāmati</b>nti sace puna mayhaṃ evarūpo doso hoti, atha tvaṃ yathāajjhāsayaṃ karohīti puttaṃ khamāpesi.</p>
	<p class="paratype03">mahāsatto rājānaṃ ovadanto aṭṭha gāthā abhāsi — </p>
	<p class="paratype40">227<b>.</b> </p>
	<p class="paratype21">“anisamma kataṃ kammaṃ, anavatthāya cintitaṃ. </p>
	<p class="paratype22">bhesajjasseva vebhaṅgo, vipāko hoti pāpako. </p>
	<p class="paratype40">228<b>.</b> </p>
	<p class="paratype21">“nisamma ca kataṃ kammaṃ, sammāvatthāya cintitaṃ. </p>
	<p class="paratype22">bhesajjasseva sampatti, vipāko hoti bhadrako. </p>
	<p class="paratype40">229<b>.</b> </p>
	<p class="paratype21">“alaso gihī kāmabhogī na sādhu, asaññato pabbajito na sādhu. </p>
	<p class="paratype22">rājā na sādhu anisammakārī, yo paṇḍito kodhano taṃ na sādhu. </p>
	<p class="paratype40">230<b>.</b> </p>
	<p class="paratype21">“nisamma khattiyo kayirā, nānisamma disampati. </p>
	<p class="paratype22">nisammakārino rāja, yaso kitti ca vaḍḍhati. </p>
	<p class="paratype40">231<b>.</b> </p>
	<p class="paratype21">“nisamma daṇḍaṃ paṇayeyya issaro, vegā kataṃ tappati bhūmipāla. </p>
	<p class="paratype22">sammāpaṇīdhī ca narassa atthā, anānutappā te bhavanti pacchā. </p>
	<p class="paratype40">232<b>.</b> </p>
	<p class="paratype21">“anānutappāni hi ye karonti, vibhajja kammāyatanāni loke. </p>
	<p class="paratype22">viññuppasatthāni sukhudrayāni, bhavanti buddhānumatāni tāni. </p>
	<p class="paratype40">233<b>.</b> </p>
	<p class="paratype21">“āgacchuṃ dovārikā khaggabandhā, kāsāviyā hantu mamaṃ janinda. </p>
	<p class="paratype22">mātuñca aṅkasmimahaṃ nisinno, ākaḍḍhito sahasā tehi deva. </p>
	<p class="paratype40">234<b>.</b> </p>
	<p class="paratype21">“kaṭukañhi sambādhaṃ sukicchaṃ patto, madhurampi yaṃ jīvitaṃ laddha rāja. </p>
	<p class="paratype22">kicchenahaṃ ajja vadhā pamutto, pabbajjamevābhimanohamasmī”ti.</p>
	<p class="paratype03">tattha <b>anisammā</b>ti anoloketvā anupadhāretvā. <b>anavatthāya cintita</b>nti anavatthapetvā atuletvā atīretvā cintitaṃ. <b>vipāko hoti pāpako</b>ti tassa hi yathā nāma bhesajjassa vebhaṅgo vipatti, evamevaṃ vipāko hoti pāpako. <b>asaññato</b>ti kāyādīhi asaññato dussīlo. <b>taṃ na sādhū</b>ti taṃ tassa kodhanaṃ na sādhu. <b>nānisammā</b>ti anisāmetvā kiñci kammaṃ na kareyya. <b>paṇayeyyā</b>ti paṭṭhapeyya pavatteyya. <b>vegā</b>ti vegena sahasā. <b>sammāpaṇīdhī cā</b>ti yoniso ṭhapitena cittena katā narassa atthā pacchā anānutappā bhavantīti attho. <b>vibhajjā</b>ti “imāni kātuṃ yuttāni, imāni ayuttānī”ti evaṃ paññāya vibhajitvā. <b>kammāyatanānī</b>ti kammāni. <b>buddhānumatānī</b>ti paṇḍitehi anumatāni anavajjāni honti. <b>kaṭuka</b>nti deva, kaṭukaṃ sambādhaṃ sukicchaṃ maraṇabhayaṃ pattomhi. <b>laddhā</b>ti attano ñāṇabalena labhitvā. <b>pabbajjamevābhimanohamasmī</b>ti pabbajjābhimukhacittoyevasmi.</p>
	<p class="paratype03">evaṃ mahāsattena dhamme desite rājā deviṃ āmantetvā gāthamāha — </p>
	<p class="paratype40">235<b>.</b> </p>
	<p class="paratype21">“putto tavāyaṃ taruṇo sudhamme, anukampako somanasso kumāro. </p>
	<p class="paratype22">taṃ yācamāno na labhāmi svajja, arahasi naṃ yācitave tuvampī”ti.</p>
	<p class="paratype03">tattha <b>yācitave</b>ti yācituṃ.</p>
	<p class="paratype03">sā pabbajjāyameva uyojentī gāthamāha — </p>
	<p class="paratype40">236<b>.</b> </p>
	<p class="paratype21">“ramassu bhikkhācariyāya putta, nisamma dhammesu paribbajassu. </p>
	<p class="paratype22">sabbesu bhūtesu nidhāya daṇḍaṃ, anindito brahmamupeti ṭhānan”ti.</p>
	<p class="paratype03">tattha <b>nisammā</b>ti pabbajanto ca nisāmetvā micchādiṭṭhikānaṃ pabbajjaṃ pahāya sammādiṭṭhiyuttaṃ niyyānikapabbajjaṃ pabbaja.</p>
	<p class="paratype03">atha rājā gāthamāha — </p>
	<p class="paratype40">237<b>.</b> </p>
	<p class="paratype21">“accherarūpaṃ vata yādisañca, dukkhitaṃ maṃ dukkhāpayase sudhamme. </p>
	<p class="paratype22">yācassu puttaṃ iti vuccamānā, bhiyyova ussāhayase kumāran”ti.</p>
	<p class="paratype03">tattha <b>yādisañcā</b>ti yādisaṃ idaṃ tvaṃ vadesi, taṃ acchariyarūpaṃ vata. <b>dukkhita</b>nti pakatiyāpi maṃ dukkhitaṃ bhiyyo dukkhāpayasi.</p>
	<p class="paratype03">puna devī gāthamāha — </p>
	<p class="paratype40">238<b>.</b> </p>
	<p class="paratype21">“ye vippamuttā anavajjabhogino, parinibbutā lokamimaṃ caranti. </p>
	<p class="paratype22">tamariyamaggaṃ paṭipajjamānaṃ, na ussahe vārayituṃ kumāran”ti.</p>
	<p class="paratype03">tattha <b>vippamuttā</b>ti rāgādīhi vippamuttā. <b>parinibbutā</b>ti kilesaparinibbānena nibbutā. <b>tamariyamagga</b>nti taṃ tesaṃ buddhādīnaṃ ariyānaṃ santakaṃ maggaṃ paṭipajjamānaṃ mama puttaṃ vāretuṃ na ussahāmi devāti.</p>
	<p class="paratype03">tassā vacanaṃ sutvā rājā osānagāthamāha — </p>
	<p class="paratype40">239<b>.</b> </p>
	<p class="paratype21">“addhā have sevitabbā sapaññā, bahussutā ye bahuṭhānacintino. </p>
	<p class="paratype22">yesāyaṃ sutvāna subhāsitāni, appossukkā vītasokā sudhammā”ti.</p>
	<p class="paratype03">tattha <b>bahuṭhānacintino</b>ti bahukāraṇacintino. <b>yesāya</b>nti yesaṃ ayaṃ. somanassakumārasseva hi sā subhāsitaṃ sutvā appossukkā jātā, rājāpi tadeva sandhāyāha.</p>
	<p class="paratype03">mahāsatto mātāpitaro vanditvā “sace mayhaṃ doso atthi, khamathā”ti mahājanassa añjaliṃ katvā himavantābhimukho gantvā manussesu nivattesu manussavaṇṇenāgantvā devatāhi satta pabbatarājiyo atikkamitvā himavantaṃ nīto vissakammunā nimmitāya paṇṇasālāya isipabbajjaṃ pabbaji. taṃ tattha yāva soḷasavassakālā rājakulaparicārikavesena devatāyeva upaṭṭhahiṃsu. kūṭajaṭilampi mahājano pothetvā jīvitakkhayaṃ pāpesi. mahāsatto jhānābhiññaṃ nibbattetvā brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, pubbepesa mayhaṃ vadhāya parisakkiyevā”ti vatvā jātakaṃ samodhānesi — “tadā kuhako devadatto ahosi, mātā mahāmāyā, mahārakkhito sāriputto, somanassakumāro pana ahameva ahosin”ti. </p>
	<p class="paratype06">somanassajātakavaṇṇanā navamā. </p> 
</body>
</html>