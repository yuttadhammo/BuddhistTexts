<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [489] 6. surucijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>14. pakiṇṇakanipāto</h3>
	<h4>[489] 6. surucijātakavaṇṇanā</h4>
	<p class="paratype03"><b>mahesī</b> <b>surucino bhariyā</b>ti idaṃ satthā sāvatthiṃ upanissāya migāramātupāsāde viharanto visākhāya mahāupāsikāya laddhe aṭṭha vare ārabbha kathesi. sā hi ekadivasaṃ jetavane dhammakathaṃ sutvā bhagavantaṃ saddhiṃ bhikkhusaṅghena svātanāya nimantetvā pakkāmi. tassā pana rattiyā accayena cātuddīpiko mahāmegho pāvassi . bhagavā bhikkhū āmantetvā “yathā, bhikkhave, jetavane vassati, evaṃ catūsu dīpesu vassati, ovassāpetha, bhikkhave, kāyaṃ, ayaṃ pacchimako cātuddīpiko mahāmegho”ti vatvā ovassāpitakāyehi bhikkhūhi saddhiṃ iddhibalena jetavane antarahito visākhāya koṭṭhake pāturahosi. upāsikā “acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā, yatra hi nāma jāṇukamattesupi oghesu vattamānesu kaṭimattesupi oghesu vattamānesu na hi nāma ekabhikkhussapi pādā vā cīvarāni vā allāni bhavissantī”ti haṭṭhā udaggā buddhappamukhaṃ bhikkhusaṅghaṃ parivisitvā katabhattakiccaṃ bhagavantaṃ etadavoca “aṭṭhāhaṃ, bhante, bhagavantaṃ varāni yācāmī”ti. “atikkantavarā kho, visākhe, tathāgatā”ti. “yāni ca, bhante, kappiyāni yāni ca anavajjānī”ti. “vadehi visākhe”ti. “icchāmahaṃ, bhante, bhikkhusaṅghassa yāvajīvaṃ vassikasāṭikaṃ dātuṃ, āgantukabhattaṃ dātuṃ, gamikabhattaṃ dātuṃ, gilānabhattaṃ dātuṃ, gilānupaṭṭhākabhattaṃ dātuṃ, gilānabhesajjaṃ dātuṃ, dhuvayāguṃ dātuṃ, bhikkhunisaṅghassa yāvajīvaṃ udakasāṭikaṃ dātun”ti.</p>
	<p class="paratype03">satthā “kaṃ pana tvaṃ, visākhe, atthavasaṃ sampassamānā tathāgataṃ aṭṭha varāni yācasī”ti pucchitvā tāya varānisaṃse kathite “sādhu sādhu, visākhe, sādhu kho tvaṃ, visākhe, imaṃ ānisaṃsaṃ sampassamānā tathāgataṃ aṭṭha varāni yācasī”ti vatvā “anujānāmi te, visākhe, aṭṭha varānī”ti aṭṭha vare datvā anumodanaṃ katvā pakkāmi. athekadivasaṃ satthari pubbārāme viharante bhikkhū dhammasabhāyaṃ kathaṃ samuṭṭhāpesuṃ “āvuso, visākhā mahāupāsikā mātugāmattabhāve ṭhatvāpi dasabalassa santike aṭṭha vare labhi, aho mahāguṇā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, visākhā idāneva mama santikā vare labhati, pubbepesā labhiyevā”ti vatvā atītaṃ āhari.</p>
	<p class="paratype03">atīte mithilāyaṃ suruci nāma rājā rajjaṃ kārento puttaṃ paṭilabhitvā tassa “surucikumāro”tveva nāmaṃ akāsi. so vayappatto “takkasilāyaṃ sippaṃ uggaṇhissāmī”ti gantvā nagaradvāre sālāyaṃ nisīdi. bārāṇasiraññopi putto brahmadattakumāro nāma tatheva gantvā surucikumārassa nisinnaphalakeyeva nisīdi. te aññamaññaṃ pucchitvā vissāsikā hutvā ekatova ācariyassa santikaṃ gantvā ācariyabhāgaṃ datvā sippaṃ paṭṭhapetvā na cirasseva niṭṭhitasippā ācariyaṃ āpucchitvā thokaṃ maggaṃ ekatova gantvā dvedhāpathe ṭhitā aññamaññaṃ āliṅgitvā mittadhammānurakkhaṇatthaṃ katikaṃ kariṃsu “sace mama putto jāyati, tava dhītā, tava putto, mama dhītā, tesaṃ āvāhavivāhaṃ karissāmā”ti. tesu rajjaṃ kārentesu surucimahārājassa putto jāyi, “surucikumāro”tvevassa nāmaṃ kariṃsu. brahmadattassa dhītā jāyi, “sumedhā”tissā nāmaṃ kariṃsu.</p>
	<p class="paratype03">surucikumāro vayappatto takkasilāyaṃ gantvā sippaṃ uggaṇhitvā āgacchi. atha naṃ pitā rajje abhisiñcitukāmo hutvā “sahāyassa kira me bārāṇasirañño dhītā atthi, tamevassa aggamahesiṃ karissāmī”ti tassā atthāya bahuṃ paṇṇākāraṃ datvā amacce pesesi. tesaṃ anāgatakāleyeva bārāṇasirājā deviṃ pucchi “bhadde, mātugāmassa nāma kiṃ atirekadukkhan”ti? “sapattirosadukkhaṃ devā”ti. “tena hi, bhadde, amhākaṃ ekaṃ dhītaraṃ sumedhādeviṃ tamhā dukkhā mocetvā yo etaṃ ekikameva gaṇhissati, tassa dassāmā”ti āha. so tehi amaccehi āgantvā tassā nāme gahite “tātā, kāmaṃ mayā pubbe mayhaṃ sahāyassa paṭiññā katā, imaṃ pana mayaṃ itthighaṭāya antare na khipitukāmā, yo etaṃ ekikameva gaṇhāti, tassa dātukāmamhā”ti āha. te rañño santikaṃ pahiṇiṃsu. rājā pana “amhākaṃ rajjaṃ mahantaṃ, sattayojanikaṃ mithilanagaraṃ, tīṇi yojanasatāni raṭṭhaparicchedo, heṭṭhimantena soḷasa itthisahassāni laddhuṃ vaṭṭatī”ti vatvā na rocesi.</p>
	<p class="paratype03">surucikumāro pana sumedhāya rūpasampadaṃ sutvā savanasaṃsaggena bajjhitvā “ahaṃ taṃ ekikameva gaṇhissāmi, na mayhaṃ itthighaṭāya attho, tameva ānentū”ti mātāpitūnaṃ pesesi. te tassa manaṃ abhinditvā bahuṃ dhanaṃ pesetvā mahantena parivārena taṃ ānetvā kumārassa aggamahesiṃ katvā ekatova abhisiñciṃsu. so surucimahārājā nāma hutvā dhammena rajjaṃ kārento tāya saddhiṃ piyasaṃvāsaṃ vasi. sā pana dasa vassasahassāni tassa gehe vasantī neva puttaṃ, na dhītaraṃ labhi. atha nāgarā sannipatitvā rājaṅgaṇe upakkositvā “kimetan”ti vutte “rañño doso natthi, vaṃsānupālako pana vo putto na vijjati, tumhākaṃ ekāva devī, rājakule ca nāma heṭṭhimantena soḷasahi itthisahassehi bhavitabbaṃ, itthighaṭaṃ gaṇha, deva, addhā tāsu puññavatī puttaṃ labhissatī”ti vatvā “tātā, kiṃ kathetha, ‘ahaṃ aññaṃ na gaṇhissāmī’ti paṭiññaṃ datvā mayā esā ānītā, na sakkā musāvādaṃ kātuṃ, na mayhaṃ itthighaṭāya attho”ti raññā paṭikkhittā pakkamiṃsu.</p>
	<p class="paratype03">sumedhā taṃ kathaṃ sutvā “rājā tāva saccavāditāya aññā itthiyo na ānesi, ahameva panassa ānessāmī”ti rañño mātusamabhariyaṭṭhāne ṭhatvā attano ruciyāva khattiyakaññānaṃ sahassaṃ, amaccakaññānaṃ sahassaṃ, gahapatikaññānaṃ sahassaṃ, sabbasamayanāṭakitthīnaṃ sahassanti cattāri itthisahassāni ānesi. tāpi dasa vassasahassāni rājakule vasitvā neva puttaṃ, na dhītaraṃ labhiṃsu. etenevupāyena aparānipi tikkhattuṃ cattāri cattāri sahassāni ānesi. tāpi neva puttaṃ, na dhītaraṃ labhiṃsu. ettāvatā soḷasa itthisahassāni ahesuṃ. cattālīsa vassasahassāni atikkamiṃsu, tāni tāya ekikāya vutthehi dasahi sahassehi saddhiṃ paññāsa vassasahassāni honti. atha nāgarā sannipatitvā puna upakkositvā “kimetan”ti vutte “deva, tumhākaṃ itthiyo puttaṃ patthetuṃ āṇāpethā”ti vadiṃsu. rājā “sādhū”ti sampaṭicchitvā “tumhe puttaṃ patthethā”ti āha. tā tato paṭṭhāya puttaṃ patthayamānā nānādevatā namassanti, nānāvatāni caranti, putto nuppajjateva. atha rājā sumedhaṃ āha “bhadde, tvampi puttaṃ patthehī”ti. sā “sādhū”ti pannarasauposathadivase aṭṭhaṅgasamannāgataṃ uposathaṃ samādāya sirigabbhe sīlāni āvajjamānā kappiyamañcake nisīdi . sesā ajavatagovatā hutvā puttaṃ alabhitvā uyyānaṃ agamaṃsu.</p>
	<p class="paratype03">sumedhāya sīlatejena sakkassa bhavanaṃ kampi. tadā sakko āvajjento “sumedhā puttaṃ pattheti, puttamassā dassāmi, na kho pana sakkā yaṃ vā taṃ vā dātuṃ, anucchavikamassā puttaṃ upadhāressāmī”ti upadhārento naḷakāradevaputtaṃ passi. so hi puññasampanno satto purimattabhāve bārāṇasiyaṃ vasanto vappakāle khettaṃ gacchanto ekaṃ paccekabuddhaṃ disvā dāsakammakare “vapathā”ti pahiṇi. sayaṃ nivattitvā paccekabuddhaṃ gehaṃ netvā bhojetvā puna gaṅgātīraṃ ānetvā puttena saddhiṃ ekato hutvā udumbarabhittipādaṃ naḷabhittikaṃ paṇṇasālaṃ katvā dvāraṃ yojetvā caṅkamaṃ katvā paccekabuddhaṃ tattheva temāsaṃ vasāpetvā vutthavassaṃ dve pitāputtā ticīvarena acchādetvā uyyojesuṃ. eteneva niyāmena sattaṭṭha paccekabuddhe tāya paṇṇasālāya vasāpetvā ticīvarāni adaṃsu. “dve pitāputtā naḷakārā hutvā gaṅgātīre veḷuṃ upadhārentā paccekabuddhaṃ disvā evamakaṃsū”tipi vadantiyeva.</p>
	<p class="paratype03">te kālaṃ katvā tāvatiṃsabhavane nibbattitvā chasu kāmāvacarasaggesu anulomapaṭilomena mahantaṃ devissariyaṃ anubhavantā vicaranti. te tato cavitvā uparidevaloke nibbattitukāmā honti. sakko tathā gatabhāvaṃ ñatvā tesu ekassa vimānadvāraṃ gantvā taṃ āgantvā vanditvā ṭhitaṃ āha — “mārisa, tayā manussalokaṃ gantuṃ vaṭṭatī”ti. “mahārāja, manussaloko nāma jeguccho paṭikūlo, tattha ṭhitā dānādīni puññāni katvā devalokaṃ patthenti, tattha gantvā kiṃ karissāmī”ti. “mārisa, devaloke paribhuñjitabbasampattiṃ manussaloke paribhuñjissasi, pañcavīsatiyojanubbedhe navayojanāayāme aṭṭhayojanavitthāre ratanapāsāde vasissasi, adhivāsehī”ti. so adhivāsesi. sakko tassa paṭiññaṃ gahetvā isivesena rājuyyānaṃ gantvā tāsaṃ itthīnaṃ upari ākāse caṅkamanto attānaṃ dassetvā “kassāhaṃ puttavaraṃ dammi, kā puttavaraṃ gaṇhissatī”ti āha. “bhante, mayhaṃ dehi, mayhaṃ dehī”ti soḷasa itthisahassāni hatthe ukkhipiṃsu. tato sakko āha — “ahaṃ sīlavatīnaṃ puttaṃ dammi, tumhākaṃ kiṃ sīlaṃ, ko ācāro”ti. tā ukkhittahatthe samañchitvā “sace sīlavatiyā dātukāmo, sumedhāya santikaṃ gacchāhī”ti vadiṃsu. so ākāseneva gantvā tassā vāsāgāre sīhapañjare aṭṭhāsi.</p>
	<p class="paratype03">athassā tā itthiyo ārocesuṃ “etha, devi, sakko devarājā ‘tumhākaṃ puttavaraṃ dassāmī’ti ākāsenāgantvā sīhapañjare ṭhito”ti. sā garuparihārenāgantvā sīhapañjaraṃ ugghāṭetvā “saccaṃ kira, bhante, tumhe sīlavatiyā puttavaraṃ dethā”ti āha. “āma devī”ti. “tena hi mayhaṃ dethā”ti. “kiṃ pana te sīlaṃ, kathehi, sace me ruccati, dassāmi te puttavaran”ti. sā tassa vacanaṃ sutvā “tena hi suṇāhī”ti vatvā attano sīlaguṇaṃ kathentī pannarasa gāthā abhāsi — </p>
	<p class="paratype40">102<b>.</b> </p>
	<p class="paratype21">“mahesī surucino bhariyā, ānītā paṭhamaṃ ahaṃ. </p>
	<p class="paratype22">dasa vassasahassāni, yaṃ maṃ surucimānayi. </p>
	<p class="paratype40">103<b>.</b> </p>
	<p class="paratype21">“sāhaṃ brāhmaṇa rājānaṃ, vedehaṃ mithilaggahaṃ. </p>
	<p class="paratype27">nābhijānāmi kāyena, vācāya uda cetasā. </p>
	<p class="paratype22">suruciṃ atimaññittha, āvi vā yadi vā raho. </p>
	<p class="paratype40">104<b>.</b> </p>
	<p class="paratype21">“etena saccavajjena, putto uppajjataṃ ise. </p>
	<p class="paratype22">musā me bhaṇamānāya, muddhā phalatu sattadhā. </p>
	<p class="paratype40">105<b>.</b> </p>
	<p class="paratype21">“bhattu mama sassu mātā, pitā cāpi ca sassuro. </p>
	<p class="paratype22">te maṃ brahme vinetāro, yāva aṭṭhaṃsu jīvitaṃ. </p>
	<p class="paratype40">106<b>.</b> </p>
	<p class="paratype21">“sāhaṃ ahiṃsāratinī, kāmasā dhammacārinī. </p>
	<p class="paratype22">sakkaccaṃ te upaṭṭhāsiṃ, rattindivamatanditā. </p>
	<p class="paratype40">107<b>.</b> </p>
	<p class="paratype21">“etena saccavajjena, putto uppajjataṃ ise. </p>
	<p class="paratype22">musā me bhaṇamānāya, muddhā phalatu sattadhā. </p>
	<p class="paratype40">108<b>.</b> </p>
	<p class="paratype21">“soḷasitthisahassāni, sahabhariyāni brāhmaṇa. </p>
	<p class="paratype22">tāsu issā vā kodho vā, nāhu mayhaṃ kudācanaṃ. </p>
	<p class="paratype40">109<b>.</b> </p>
	<p class="paratype21">“hitena tāsaṃ nandāmi, na ca me kāci appiyā. </p>
	<p class="paratype22">attānaṃvānukampāmi, sadā sabbā sapattiyo. </p>
	<p class="paratype40">110<b>.</b> </p>
	<p class="paratype21">“etena saccavajjena, putto uppajjataṃ ise. </p>
	<p class="paratype22">musā me bhaṇamānāya, muddhā phalatu sattadhā. </p>
	<p class="paratype40">111<b>.</b> </p>
	<p class="paratype21">“dāse kammakare pesse, ye caññe anujīvino. </p>
	<p class="paratype22">pesemi sahadhammena, sadā pamuditindriyā. </p>
	<p class="paratype40">112<b>.</b> </p>
	<p class="paratype21">“etena saccavajjena, putto uppajjataṃ ise. </p>
	<p class="paratype22">musā me bhaṇamānāya, muddhā phalatu sattadhā. </p>
	<p class="paratype40">113<b>.</b> </p>
	<p class="paratype21">“samaṇe brāhmaṇe cāpi, aññe cāpi vanibbake. </p>
	<p class="paratype22">tappemi annapānena, sadā payatapāṇinī. </p>
	<p class="paratype40">114<b>.</b> </p>
	<p class="paratype21">“etena saccavajjena, putto uppajjataṃ ise. </p>
	<p class="paratype22">musā me bhaṇamānāya, muddhā phalatu sattadhā. </p>
	<p class="paratype40">115<b>.</b> </p>
	<p class="paratype21">“cātuddasiṃ pañcaddasiṃ, yā ca pakkhassa aṭṭhamī. </p>
	<p class="paratype27">pāṭihāriyapakkhañca, aṭṭhaṅgasusamāgataṃ. </p>
	<p class="paratype22">uposathaṃ upavasāmi, sadā sīlesu saṃvutā. </p>
	<p class="paratype40">116<b>.</b> </p>
	<p class="paratype21">“etena saccavajjena, putto uppajjataṃ ise. </p>
	<p class="paratype22">musā me bhaṇamānāya, muddhā phalatu sattadhā”ti.</p>
	<p class="paratype03">tattha <b>mahesī</b>ti aggamahesī. <b>surucino</b>ti surucirañño. <b>paṭhama</b>nti soḷasannaṃ itthisahassānaṃ sabbapaṭhamaṃ. <b>yaṃ ma</b>nti yasmiṃ kāle maṃ suruci ānayi, tato paṭṭhāya ahaṃ dasa vassasahassāni ekikāva imasmiṃ gehe vasiṃ. <b>atimaññitthā</b>ti muhuttampi sammukhā vā parammukhā vā atimaññinti idaṃ atikkamitvā maññanaṃ na jānāmi na sarāmi. <b>ise</b>ti taṃ ālapati.</p>
	<p class="paratype03"><b>te</b> <b>ma</b>nti sasuro ca sassu cāti te ubhopi maṃ <b>vinetāro,</b> tehi vinītā amhi, te me yāva jīviṃsu, tāva ovādamadaṃsu. <b>ahiṃsāratinī</b>ti ahiṃsāsaṅkhātāya ratiyā samannāgatā. mayā hi kunthakipillikopi na hiṃsitapubbo. <b>kāmasā</b>ti ekanteneva. <b>dhammacārinī</b>ti dasakusalakammapathesu pūremi. <b>upaṭṭhāsi</b>nti pādaparikammādīni kiccāni karontī upaṭṭhahiṃ.</p>
	<p class="paratype03"><b>sahabhariyānī</b>ti mayā saha ekasāmikassa bhariyabhūtāni. <b>nāhū</b>ti kilesaṃ nissāya issādhammo vā kodhadhammo vā mayhaṃ na bhūtapubbo. <b>hitenā</b>ti yaṃ tāsaṃ hitaṃ, teneva nandāmi, ure vutthadhītaro viya tā disvā tussāmi. <b>kācī</b>ti tāsu ekāpi mayhaṃ appiyā nāma natthi, sabbāpi piyakāyeva. <b>anukampāmī</b>ti muducittena sabbā soḷasasahassāpi tā attānaṃ viya anukampāmi.</p>
	<p class="paratype03"><b>sahadhammenā</b>ti nayena kāraṇena yo yaṃ kātuṃ sakkoti, taṃ tasmiṃ kamme payojemīti attho. <b>pamuditindriyā</b>ti pesentī ca niccaṃ pamuditindriyāva hutvā pesemi, “are duṭṭha dāsa idaṃ nāma karohī’ti evaṃ kujjhitvā na me koci katthaci pesitapubbo. <b>payatapāṇinī</b>ti dhotahatthā pasāritahatthāva hutvā. <b>pāṭihāriyapakkhañcā</b>ti aṭṭhamīcātuddasīpannarasīnaṃ paccuggamanānuggamanavasena cattāro divasā. <b>sadā</b>ti niccakālaṃ pañcasu sīlesu saṃvutā, tehi pihitagopitattabhāvāva homīti.</p>
	<p class="paratype03">evaṃ tassā gāthāya satenapi sahassenapi vaṇṇiyamānānaṃ guṇānaṃ pamāṇaṃ nāma natthi, tāya pannarasahi gāthāhi attano guṇānaṃ vaṇṇitakāleyeva sakko attano bahukaraṇīyatāya tassā kathaṃ avicchinditvā “pahūtā abbhutāyeva te guṇā”ti taṃ pasaṃsanto gāthādvayamāha — </p>
	<p class="paratype40">117<b>.</b> </p>
	<p class="paratype21">“sabbeva te dhammaguṇā, rājaputti yasassini. </p>
	<p class="paratype22">saṃvijjanti tayi bhadde, ye tvaṃ kittesi attani. </p>
	<p class="paratype40">118<b>.</b> </p>
	<p class="paratype21">“khattiyo jātisampanno, abhijāto yasassimā. </p>
	<p class="paratype22">dhammarājā videhānaṃ, putto uppajjate tavā”ti.</p>
	<p class="paratype03">tattha <b>dhammaguṇā</b>ti sabhāvaguṇā bhūtaguṇā. <b>saṃvijjantī</b>ti ye tayā vuttā, te sabbeva tayi upalabbhanti. <b>abhijāto</b>ti atijāto suddhajāto. <b>yasassimā</b>ti yasasampannena parivārasampannena samannāgato. <b>uppajjate</b>ti evarūpo putto tava uppajjissati, mā cintayīti.</p>
	<p class="paratype03">sā tassa vacanaṃ sutvā somanassajātā taṃ pucchantī dve gāthā abhāsi — </p>
	<p class="paratype40">119<b>.</b> </p>
	<p class="paratype21">“dummī rajojalladharo, aghe vehāyasaṃ ṭhito. </p>
	<p class="paratype22">manuññaṃ bhāsase vācaṃ, yaṃ mayhaṃ hadayaṅgamaṃ. </p>
	<p class="paratype40">120<b>.</b> </p>
	<p class="paratype21">“devatānusi saggamhā, isi vāsi mahiddhiko. </p>
	<p class="paratype22">ko vāsi tvaṃ anuppatto, attānaṃ me pavedayā”ti.</p>
	<p class="paratype03">tattha <b>dummī</b>ti anañjitāmaṇḍito sakko āgacchanto ramaṇīyena tāpasavesena āgato, pabbajitavesena āgatattā pana sā evamāha. <b>aghe</b>ti appaṭighe ṭhāne. <b>yaṃ mayha</b>nti yaṃ etaṃ manuññaṃ vācaṃ mayhaṃ bhāsasi, taṃ bhāsamāno tvaṃ devatānusi saggamhā idhāgato. <b>isi vāsi mahiddhiko</b>ti yakkhādīsu ko vā tvaṃ asi idhānuppatto, attānaṃ me pavedaya, yathābhūtaṃ kathehīti vadati.</p>
	<p class="paratype03">sakko tassā kathento cha gāthā abhāsi — </p>
	<p class="paratype40">121<b>.</b> </p>
	<p class="paratype21">“yaṃ devasaṅghā vandanti, sudhammāyaṃ samāgatā. </p>
	<p class="paratype22">sohaṃ sakko sahassakkho, āgatosmi tavantike. </p>
	<p class="paratype40">122<b>.</b> </p>
	<p class="paratype21">“itthiyo jīvalokasmiṃ, yā hoti samacārinī. </p>
	<p class="paratype22">medhāvinī sīlavatī, sassudevā patibbatā. </p>
	<p class="paratype40">123<b>.</b> </p>
	<p class="paratype21">“tādisāya sumedhāya, sucikammāya nāriyā. </p>
	<p class="paratype22">devā dassanamāyanti, mānusiyā amānusā. </p>
	<p class="paratype40">124<b>.</b> </p>
	<p class="paratype21">“tvañca bhadde suciṇṇena, pubbe sucaritena ca. </p>
	<p class="paratype22">idha rājakule jātā, sabbakāmasamiddhinī. </p>
	<p class="paratype40">125<b>.</b> </p>
	<p class="paratype21">“ayañca te rājaputti, ubhayattha kaṭaggaho. </p>
	<p class="paratype22">devalokūpapattī ca, kittī ca idha jīvite. </p>
	<p class="paratype40">126<b>.</b> </p>
	<p class="paratype21">“ciraṃ sumedhe sukhinī, dhammamattani pālaya. </p>
	<p class="paratype22">esāhaṃ tidivaṃ yāmi, piyaṃ me tava dassanan”ti.</p>
	<p class="paratype03">tattha <b>sahassakkho</b>ti atthasahassassa taṃmuhuttaṃ dassanavasena sahassakkho. <b>itthiyo</b>ti itthī. <b>samacārinī</b>ti tīhi dvārehi samacariyāya samannāgatā. <b>tādisāyā</b>ti tathārūpāya. <b>sumedhāyā</b>ti supaññāya. <b>ubhayattha kaṭaggaho</b>ti ayaṃ tava imasmiñca attabhāve anāgate ca jayaggāho. tesu anāgate devalokuppatti ca idha jīvite pavattamāne kitti cāti ayaṃ ubhayattha kaṭaggaho nāma. <b>dhamma</b>nti evaṃ sabhāvaguṇaṃ ciraṃ attani pālaya. <b>esāha</b>nti eso ahaṃ. <b>piyaṃ me</b>ti mayhaṃ tava dassanaṃ piyaṃ.</p>
	<p class="paratype03">devaloke pana me kiccakaraṇīyaṃ atthi, tasmā gacchāmi, tvaṃ appamattā hohīti tassā ovādaṃ datvā pakkāmi. naḷakāradevaputto pana paccūsakāle cavitvā tassā kucchiyaṃ paṭisandhiṃ gaṇhi. sā gabbhassa patiṭṭhitabhāvaṃ ñatvā rañño ārocesi, rājā gabbhassa parihāraṃ adāsi. sā dasamāsaccayena puttaṃ vijāyi, “mahāpanādo”tissa nāmaṃ kariṃsu. ubhayaraṭṭhavāsino “sāmiputtassa no khīramūlan”ti ekekaṃ kahāpaṇaṃ rājaṅgaṇe khipiṃsu, mahādhanarāsi ahosi. raññā paṭikkhittāpi “sāmiputtassa no vaḍḍhitakāle paribbayo bhavissatī”ti aggahetvāva pakkamiṃsu. kumāro pana mahāparivārena vaḍḍhitvā vayappatto soḷasavassakāleyeva sabbasippesu nipphattiṃ pāpuṇi. rājā puttassa vayaṃ oloketvā deviṃ āha — “bhadde, puttassa me rajjābhisekakālo, ramaṇīyamassa pāsādaṃ kāretvā abhisekaṃ karissāmī”ti. sā “sādhu devā”ti sampaṭicchi. rājā vatthuvijjācariye pakkosāpetvā “tātā, vaḍḍhakiṃ gahetvā amhākaṃ nivesanato avidūre puttassa me pāsādaṃ māpetha, rajjena naṃ abhisiñcissāmā”ti āha. te “sādhu, devā”ti bhūmippadesaṃ vīmaṃsanti.</p>
	<p class="paratype03">tasmiṃ khaṇe sakkassa bhavanaṃ uṇhākāraṃ dassesi. so taṃ kāraṇaṃ ñatvā vissakammaṃ āmantetvā “gaccha, tāta, mahāpanādakumārassa āyāmena navayojanikaṃ, vitthārato aṭṭhayojanikaṃ, ubbedhena pañcavīsatiyojanikaṃ, ratanapāsādaṃ māpehī”ti pesesi. so vaḍḍhakīvesena vaḍḍhakīnaṃ santikaṃ gantvā “tumhe pātarāsaṃ bhuñjitvā ethā”ti te pesetvā daṇḍakena bhūmiṃ pahari, tāvadeva vuttappakāro sattabhūmiko pāsādo uṭṭhahi. mahāpanādassa pāsādamaṅgalaṃ, chattamaṅgalaṃ, āvāhamaṅgalanti tīṇi maṅgalāni ekatova ahesuṃ. maṅgalaṭṭhāne ubhayaraṭṭhavāsino sannipatitvā maṅgalacchaṇena satta vassāni vītināmesuṃ. neva ne rājā uyyojesi, tesaṃ vatthālaṅkārakhādanīyabhojanīyādi sabbaṃ rājakulasantakameva ahosi. te sattasaṃvaccharaccayena upakkositvā surucimahārājena “kimetan”ti puṭṭhā “mahārāja, amhākaṃ maṅgalaṃ bhuñjantānaṃ satta vassāni gatāni, kadā maṅgalassa osānaṃ bhavissatī”ti āhaṃsu. tato rājā “tātā, puttena me ettakaṃ kālaṃ na hasitapubbaṃ, yadā so hasissati, tadā gamissathā”ti āha. atha mahājano bheriṃ carāpetvā naṭe sannipātesi. cha naṭasahassāni sannipatitvā satta koṭṭhāsā hutvā naccantā rājānaṃ hasāpetuṃ nāsakkhiṃsu. tassa kira dīgharattaṃ dibbanāṭakānaṃ diṭṭhattā tesaṃ naccaṃ amanuññaṃ ahosi.</p>
	<p class="paratype03">tadā bhaṇḍukaṇḍo ca paṇḍukaṇḍo cāti dve nāṭakajeṭṭhakā “mayaṃ rājānaṃ hasāpessāmā”ti rājaṅgaṇaṃ pavisiṃsu. tesu bhaṇḍukaṇḍo tāva rājadvāre mahantaṃ atulaṃ nāma ambaṃ māpetvā suttaguḷaṃ khipitvā tassa sākhāya laggāpetvā suttena atulambaṃ abhiruhi. atulamboti kira vessavaṇassa ambo. atha tampi vessavaṇassa dāsā gahetvā aṅgapaccaṅgāni chinditvā pātesuṃ, sesanāṭakā tāni samodhānetvā udakena abhisiñciṃsu. so pupphapaṭaṃ nivāsetvā ca pārupitvā ca naccantova uṭṭhahi. mahāpanādo tampi disvā neva hasi. paṇḍukaṇḍo naṭo rājaṅgaṇe dārucitakaṃ kāretvā attano parisāya saddhiṃ aggiṃ pāvisi. tasmiṃ nibbute citakaṃ udakena abhisiñciṃsu. so sapariso pupphapaṭaṃ nivāsetvā ca pārupitvā ca naccantova uṭṭhahi. tampi disvā rājā neva hasi. iti taṃ hasāpetuṃ asakkontā manussā upaddutā ahesuṃ.</p>
	<p class="paratype03">sakko taṃ kāraṇaṃ ñatvā “gaccha, tāta, mahāpanādaṃ hasāpetvā ehī”ti devanaṭaṃ pesesi. so āgantvā rājaṅgaṇe ākāse ṭhatvā upaḍḍhāṅgaṃ nāma dassesi, ekova hattho, ekova pādo, ekaṃ akkhi, ekā dāṭhā naccati calati phandati, sesaṃ niccalamahosi. taṃ disvā mahāpanādo thokaṃ hasitaṃ akāsi. mahājano pana hasanto hasanto hāsaṃ sandhāretuṃ satiṃ paccupaṭṭhāpetuṃ asakkonto aṅgāni vissajjetvā rājaṅgaṇeyeva pati, tasmiṃ kāle maṅgalaṃ niṭṭhitaṃ. sesamettha “panādo nāma so rājā, yassa yūpo suvaṇṇayo”ti mahāpanādajātakena vaṇṇetabbaṃ. rājā mahāpanādo dānādīni puññāni katvā āyupariyosāne devalokameva gato.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, visākhā pubbepi mama santikā varaṃ labhiyevā”ti vatvā jātakaṃ samodhānesi — “tadā mahāpanādo bhaddaji ahosi, sumedhādevī visākhā, vissakammo ānando, sakko pana ahameva ahosin”ti. </p>
	<p class="paratype06">surucijātakavaṇṇanā chaṭṭhā. </p> 
</body>
</html>