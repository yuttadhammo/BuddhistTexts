<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [234] 4. asitābhūjātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[234] 4. asitābhūjātakavaṇṇanā</h5>
	<p class="paratype03"><b>tvameva</b> <b>dānimakarā</b>ti idaṃ satthā jetavane viharanto aññataraṃ kumārikaṃ ārabbha kathesi. sāvatthiyaṃ kirekasmiṃ dvinnaṃ aggasāvakānaṃ upaṭṭhākakule ekā kumārikā abhirūpā sobhaggappattā, sā vayappattā samānajātikaṃ kulaṃ agamāsi. sāmiko taṃ kismiñci amaññamāno aññattha cittavasena carati. sā tassa taṃ attani anādarataṃ agaṇetvā dve aggasāvake nimantetvā dānaṃ datvā dhammaṃ suṇantī sotāpattiphale patiṭṭhahi. sā tato paṭṭhāya maggaphalasukhena vītināmayamānā “sāmikopi maṃ na icchati, gharāvāsena me kammaṃ natthi, pabbajissāmī”ti cintetvā mātāpitūnaṃ ācikkhitvā pabbajitvā arahattaṃ pāpuṇi. tassā sā kiriyā bhikkhūsu pākaṭā jātā. athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso, asukakulassa dhītā atthagavesikā sāmikassa anicchabhāvaṃ ñatvā aggasāvakānaṃ dhammaṃ sutvā sotāpattiphale patiṭṭhāya puna mātāpitaro āpucchitvā pabbajitvā arahattaṃ pattā, evaṃ atthagavesikā, āvuso sā kumārikā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idānevesā kuladhītā atthagavesikā, pubbepi atthagavesikāyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto isipabbajjaṃ pabbajitvā abhiññā ca samāpattiyo ca nibbattetvā himavantapadese vāsaṃ kappesi. tadā bārāṇasirājā attano puttassa brahmadattakumārassa parivārasampattiṃ disvā uppannāsaṅko puttaṃ raṭṭhā pabbājesi. so asitābhuṃ nāma attano deviṃ ādāya himavantaṃ pavisitvā macchamaṃsaphalāphalāni khādanto paṇṇasālāya nivāsaṃ kappesi. so ekaṃ kinnariṃ disvā paṭibaddhacitto “imaṃ pajāpatiṃ karissāmī”ti asitābhuṃ agaṇetvā tassā anupadaṃ agamāsi. sā taṃ kinnariṃ anubandhamānaṃ disvā “ayaṃ maṃ agaṇetvā kinnariṃ anubandhati, kiṃ me iminā”ti virattacittā hutvā bodhisattaṃ upasaṅkamitvā vanditvā attano kasiṇaparikammaṃ kathāpetvā kasiṇaṃ olokentī abhiññā ca samāpattiyo ca nibbattetvā bodhisattaṃ vanditvā āgantvā attano paṇṇasālāya dvāre aṭṭhāsi. brahmadattopi kinnariṃ anubandhanto vicaritvā tassā gatamaggampi adisvā chinnāso hutvā paṇṇasālābhimukhova āgato. asitābhū taṃ āgacchantaṃ disvā vehāsaṃ abbhuggantvā maṇivaṇṇe gaganatale ṭhitā “ayyaputta, taṃ nissāya mayā idaṃ jhānasukhaṃ laddhan”ti vatvā imaṃ gāthamāha — </p>
	<p class="paratype40">167<b>.</b> </p>
	<p class="paratype21">“tvameva dānimakara, yaṃ kāmo byagamā tayi. </p>
	<p class="paratype22">soyaṃ appaṭisandhiko, kharachinnaṃva renukan”ti.</p>
	<p class="paratype03">tattha <b>tvameva dānimakarā</b>ti, ayyaputta, maṃ pahāya kinnariṃ anubandhanto tvaññeva idāni idaṃ akara. <b>yaṃ kāmo byagamā tayī</b>ti yaṃ mama tayi kāmo vigato vikkhambhanappahānena pahīno, yassa pahīnattā ahaṃ imaṃ visesaṃ pattāti dīpeti. <b>soyaṃ appaṭisandhiko</b>ti so pana kāmo idāni appaṭisandhiko jāto, na sakkā paṭisandhituṃ. <b>kharachinnaṃva renuka</b>nti kharo vuccati kakaco, renukaṃ vuccati hatthidanto. yathā kakacena chinno hatthidanto appaṭisandhiko hoti, na puna purimanayena allīyati, evaṃ puna mayhaṃ tayā saddhiṃ cittassa ghaṭanaṃ nāma natthīti vatvā tassa passantasseva uppatitvā aññattha agamāsi.</p>
	<p class="paratype03">so tassā gatakāle paridevamāno dutiyaṃ gāthamāha — </p>
	<p class="paratype40">168<b>.</b> </p>
	<p class="paratype21">“atricchaṃ atilobhena, atilobhamadena ca. </p>
	<p class="paratype22">evaṃ hāyati atthamhā, ahaṃva asitābhuyā”ti.</p>
	<p class="paratype03">tattha <b>atricchaṃ atilobhenā</b>ti atricchā vuccati atra atra icchāsaṅkhātā apariyantataṇhā, atilobho vuccati atikkamitvā pavattalobho. <b>atilobhamadena cā</b>ti purisamadaṃ uppādanato atilobhamado nāma jāyati. idaṃ vuttaṃ hoti — atricchāvasena atricchamāno puggalo atilobhena ca atilobhamadena ca yathā ahaṃ asitābhuyā rājadhītāya parihīno, evaṃ atthā hāyatīti.</p>
	<p class="paratype03">iti so imāya gāthāya paridevitvā araññe ekakova vasitvā pitu accayena gantvā rajjaṃ gaṇhi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājaputto ca rājadhītā ca ime dve janā ahesuṃ, tāpaso pana ahameva ahosin”ti. </p>
	<p class="paratype06">asitābhūjātakavaṇṇanā catutthā. </p> 
</body>
</html>