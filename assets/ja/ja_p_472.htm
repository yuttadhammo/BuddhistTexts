<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [466] 3. samuddavāṇijajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>12. dvādasakanipāto</h3>
	<h4>[466] 3. samuddavāṇijajātakavaṇṇanā</h4>
	<p class="paratype03"><b>kasanti</b> <b>vapanti te janā</b>ti idaṃ satthā jetavane viharanto devadattassa pañca kulasatāni gahetvā niraye patitabhāvaṃ ārabbha kathesi. so hi aggasāvakesu parisaṃ gahetvā pakkantesu sokaṃ sandhāretuṃ asakkonto uṇhalohite mukhato nikkhante balavavedanāpīḷito tathāgatassa guṇaṃ anussaritvā “ahameva nava māse tathāgatassa anatthaṃ cintesiṃ, satthu pana mayi pāpacittaṃ nāma natthi, asītimahātherānampi mayi āghāto nāma natthi, mayā katakammena ahameva idāni anātho jāto, satthārāpimhi vissaṭṭho mahātherehipi ñātiseṭṭhena rāhulattherenapi sakyarājakulehipi, gantvā satthāraṃ khamāpessāmī”ti parisāya saññaṃ datvā attānaṃ pañcakena gāhāpetvā rattiṃ rattiṃ gacchanto kosalaraṭṭhaṃ sampāpuṇi. ānandatthero satthu ārocesi “devadatto kira, bhante, tumhākaṃ khamāpetuṃ āgacchatī”ti. “ānanda, devadatto mama dassanaṃ na labhissatī”ti.</p>
	<p class="paratype03">atha tasmiṃ sāvatthinagaradvāraṃ sampatte puna thero ārocesi, bhagavāpi tatheva avaca. tassa jetavane pokkharaṇiyā samīpaṃ āgatassa pāpaṃ matthakaṃ pāpuṇi, sarīre ḍāho uppajji, nhatvā pānīyaṃ pivitukāmo hutvā “mañcakato maṃ āvuso otāretha, pānīyaṃ pivissāmī”ti āha. tassa otāretvā bhūmiyaṃ ṭhapitamattassa cittassāde aladdheyeva mahāpathavī vivaramadāsi. tāvadeva taṃ avīcito aggijālā uṭṭhāya parikkhipitvā gaṇhi. so “pāpakammaṃ me matthakaṃ pattan”ti tathāgatassa guṇe anussaritvā — </p>
	<p class="paratype21">“imehi aṭṭhīhi tamaggapuggalaṃ, devātidevaṃ naradammasārathiṃ. </p>
	<p class="paratype22">samantacakkhuṃ satapuññalakkhaṇaṃ, pāṇehi buddhaṃ saraṇaṃ upemī”ti. (mi. pa. 4.1.3) — </p>
	<p class="paratype25">imāya gāthāya saraṇe patiṭṭhahanto avīciparāyaṇo ahosi. tassa pana pañca upaṭṭhākakulasatāni ahesuṃ. tānipi tappakkhikāni hutvā dasabalaṃ akkositvā avīcimhiyeva nibbattiṃsu. evaṃ so tāni pañca kulasatāni gaṇhitvā avīcimhi patiṭṭhito.</p>
	<p class="paratype03">athekadivasaṃ bhikkhū dhammasabhāyaṃ kathaṃ samuṭṭhāpesuṃ “āvuso, devadatto pāpo lābhasakkāragiddhatāya sammāsambuddhe aṭṭhāne kopaṃ bandhitvā anāgatabhayamanoloketvā pañcahi kulasatehi saddhiṃ avīciparāyaṇo jāto”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na bhikkhave, idāneva devadatto lābhasakkāragiddho hutvā anāgatabhayaṃ na olokesi, pubbepi anāgatabhayaṃ anoloketvā paccuppannasukhagiddhena saddhiṃ parisāya mahāvināsaṃ patto”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bārāṇasito avidūre kulasahassanivāso mahāvaḍḍhakīgāmo ahosi. tattha vaḍḍhakī “tumhākaṃ mañcaṃ karissāma, pīṭhaṃ karissāma, gehaṃ karissāmā”ti vatvā manussānaṃ hatthato bahuṃ iṇaṃ gahetvā kiñci kātuṃ na sakkhiṃsu. manussā diṭṭhadiṭṭhe vaḍḍhakī codenti palibuddhanti. te iṇāyikehi upaddutā sukhaṃ vasituṃ asakkontā “videsaṃ gantvā yattha katthaci vasissāmā”ti araññaṃ pavisitvā rukkhe chinditvā mahatiṃ nāvaṃ bandhitvā nadiṃ otāretvā āharitvā gāmato gāvutaḍḍhayojanamatte ṭhāne ṭhapetvā aḍḍharattasamaye gāmaṃ āgantvā puttadāramādāya nāvaṭṭhānaṃ gantvā nāvaṃ āruyha anukkamena mahāsamuddaṃ pavisitvā vātavegena vicarantā samuddamajjhe ekaṃ dīpakaṃ pāpuṇiṃsu. tasmiṃ pana dīpake sayaṃjātasāliucchukadaliambajambupanasatālanāḷikerādīni vividhaphalāni atthi, aññataro pabhinnanāvo puriso paṭhamataraṃ taṃ dīpakaṃ patvā sālibhattaṃ bhuñjamāno ucchuādīni khādamāno thūlasarīro naggo parūḷhakesamassu tasmiṃ dīpake paṭivasati.</p>
	<p class="paratype03">vaḍḍhakī cintayiṃsu “sace ayaṃ dīpako rakkhasapariggahito bhavissati, sabbepi amhe vināsaṃ pāpuṇissāma, pariggaṇhissāma tāva nan”ti. atha sattaṭṭha purisā sūrā balavanto sannaddhapañcāvudhā hutvā otaritvā dīpakaṃ pariggaṇhiṃsu. tasmiṃ khaṇe so puriso bhuttapātarāso ucchurasaṃ pivitvā sukhappatto ramaṇīye padese rajatapaṭṭasadise vālukatale sītacchāyāya uttānako nipajjitvā “jambudīpavāsino kasantā vapantā evarūpaṃ sukhaṃ na labhanti, jambudīpato mayhaṃ ayameva dīpako varan”ti gāyamāno udānaṃ udānesi. atha satthā bhikkhū āmantetvā “so bhikkhave puriso imaṃ udānaṃ udānesī”ti dassento paṭhamaṃ gāthamāha — </p>
	<p class="paratype40">25<b>.</b> </p>
	<p class="paratype21">“kasanti vapanti te janā, manujā kammaphalūpajīvino. </p>
	<p class="paratype22">nayimassa dīpakassa bhāgino, jambudīpā idameva no varan”ti.</p>
	<p class="paratype03">tattha <b>te janā</b>ti te jambudīpavāsino janā. <b>kammaphalūpajīvino</b>ti nānākammānaṃ phalūpajīvino sattā.</p>
	<p class="paratype03">atha te dīpakaṃ pariggaṇhantā purisā tassa gītasaddaṃ sutvā “manussasaddo viya suyyati, jānissāma nan”ti saddānusārena gantvā taṃ purisaṃ disvā “yakkho bhavissatī”ti bhītatasitā sare sannahiṃsu. sopi te disvā attano vadhabhayena “nāhaṃ, sāmi, yakkho, purisomhi, jīvitaṃ me dethā”ti yācanto “purisā nāma tumhādisā naggā na hontī”ti vutte punappunaṃ yācitvā manussabhāvaṃ viññāpesi. te taṃ purisaṃ upasaṅkamitvā sammodanīyaṃ kathaṃ sutvā tassa tattha āgataniyāmaṃ pucchiṃsu. sopi sabbaṃ tesaṃ kathetvā “tumhe attano puññasampattiyā idhāgatā, ayaṃ uttamadīpo, na ettha sahatthena kammaṃ katvā jīvanti, sayaṃjātasālīnañceva ucchuādīnañcettha anto natthīti anukkaṇṭhantā vasathā”ti āha. idha pana vasantānaṃ amhākaṃ añño paripantho natthi, aññaṃ bhayaṃ ettha natthi, ayaṃ pana amanussapariggahito, amanussā tumhākaṃ uccārapassāvaṃ disvā kujjheyyuṃ, tasmā taṃ karontā vālukaṃ viyūhitvā vālukāya paṭicchādeyyātha, ettakaṃ idha bhayaṃ, aññaṃ natthi, niccaṃ appamattā bhaveyyāthāti. te tattha vāsaṃ upagacchiṃsu. tasmiṃ pana kulasahasse pañcannaṃ pañcannaṃ kulasatānaṃ jeṭṭhakā dve vaḍḍhakī ahesuṃ. tesu eko bālo ahosi rasagiddho, eko paṇḍito rasesu anallīno.</p>
	<p class="paratype03">aparabhāge sabbepi te tattha sukhaṃ vasantā thūlasarīrā hutvā cintayiṃsu “ciraṃ pītā no surā, ucchurasena merayaṃ katvā pivissāmā”ti. te merayaṃ kāretvā pivitvā madavasena gāyantā naccantā kīḷantā pamattā tattha tattha uccārapassāvaṃ katvā appaṭicchādetvā dīpakaṃ jegucchaṃ paṭikūlaṃ kariṃsu. devatā “ime amhākaṃ kīḷāmaṇḍalaṃ paṭikūlaṃ karontī”ti kujjhitvā “mahāsamuddaṃ uttarāpetvā dīpakadhovanaṃ karissāmā”ti mantetvā “ayaṃ kāḷapakkho, ajja amhākaṃ samāgamo ca bhinno, ito dāni pannarasame divase puṇṇamīuposathadivase candassuggamanavelāya samuddaṃ ubbattetvā sabbepime ghātessāmā”ti divasaṃ ṭhapayiṃsu. atha nesaṃ antare eko dhammiko devaputto “mā ime mama passantassa nassiṃsū”ti anukampāya tesu sāyamāsaṃ bhuñjitvā gharadvāre sukhakathāya nisinnesu sabbālaṅkārapaṭimaṇḍito sakaladīpaṃ ekobhāsaṃ katvā uttarāya disāya ākāse ṭhatvā “ambho vaḍḍhakī, devatā tumhākaṃ kuddhā. imasmiṃ ṭhāne mā vasittha, ito aḍḍhamāsaccayena hi devatā samuddaṃ ubbattetvā sabbeva tumhe ghātessanti, ito nikkhamitvā palāyathā”ti vatvā dutiyaṃ gāthamāha — </p>
	<p class="paratype40">26<b>.</b> </p>
	<p class="paratype21">“tipañcarattūpagatamhi cande, vego mahā hehiti sāgarassa. </p>
	<p class="paratype22">uplavissaṃ dīpamimaṃ uḷāraṃ, mā vo vadhī gacchatha leṇamaññan”ti.</p>
	<p class="paratype03">tattha <b>uplavissa</b>nti imaṃ dīpakaṃ uplavanto ajjhottharanto abhibhavissati. <b>mā vo vadhī</b>ti so sāgaravego tumhe mā vadhi.</p>
	<p class="paratype03">iti so tesaṃ ovādaṃ datvā attano ṭhānameva gato. tasmiṃ gate aparo sāhasiko kakkhaḷo devaputto “ime imassa vacanaṃ gahetvā palāyeyyuṃ, ahaṃ nesaṃ gamanaṃ nivāretvā sabbepime mahāvināsaṃ pāpessāmī”ti cintetvā dibbālaṅkārapaṭimaṇḍito sakaladīpaṃ ekobhāsaṃ karonto āgantvā dakkhiṇāya disāya ākāse ṭhatvā “eko devaputto idhāgato, no”ti pucchitvā “āgato”ti vutte “so vo kiṃ kathesī”ti vatvā “imaṃ nāma, sāmī”ti vutte “so tumhākaṃ idha nivāsaṃ na icchati, dosena katheti, tumhe aññattha agantvā idheva vasathā”ti vatvā dve gāthā abhāsi — </p>
	<p class="paratype40">27<b>.</b> </p>
	<p class="paratype21">“na jātuyaṃ sāgaravārivego, uplavissaṃ dīpamimaṃ uḷāraṃ. </p>
	<p class="paratype22">taṃ me nimittehi bahūhi diṭṭhaṃ, mā bhetha kiṃ socatha modathavho. </p>
	<p class="paratype40">28<b>.</b> </p>
	<p class="paratype21">“pahūtabhakkhaṃ bahuannapānaṃ, pattattha āvāsamimaṃ uḷāraṃ. </p>
	<p class="paratype22">na vo bhayaṃ paṭipassāmi kiñci, āputtaputtehi pamodathavho”ti.</p>
	<p class="paratype03">tattha <b>na jātuya</b>nti na jātu ayaṃ. <b>mā bhethā</b>ti mā bhāyittha. <b>modathavho</b>ti pamoditā pītisomanassajātā hotha. <b>āputtaputtehī</b>ti yāva puttānampi puttehi pamodatha, natthi vo imasmiṃ ṭhāne bhayanti.</p>
	<p class="paratype03">evaṃ so imāhi dvīhi gāthāhi te assāsetvā pakkāmi. tassa pakkantakāle dhammikadevaputtassa vacanaṃ anādiyanto bālavaḍḍhakī “suṇantu me, bhonto, vacanan”ti sesavaḍḍhakī āmantetvā pañcamaṃ gāthamāha — </p>
	<p class="paratype40">29<b>.</b> </p>
	<p class="paratype21">“yo devoyaṃ dakkhiṇāyaṃ disāyaṃ, khemanti pakkosati tassa saccaṃ. </p>
	<p class="paratype22">na uttaro vedi bhayābhayassa, mā bhetha kiṃ socatha modathavho”ti.</p>
	<p class="paratype03">tattha <b>dakkhiṇāya</b>nti dakkhiṇāya, ayameva vā pāṭho.</p>
	<p class="paratype03">taṃ sutvā rasagiddhā pañcasatā vaḍḍhakī tassa bālassa vacanaṃ ādiyiṃsu. itaro pana paṇḍitavaḍḍhakī tassa vacanaṃ anādiyanto te vaḍḍhakī āmantetvā catasso gāthā abhāsi — </p>
	<p class="paratype40">30<b>.</b> </p>
	<p class="paratype21">“yathā ime vippavadanti yakkhā, eko bhayaṃ saṃsati khemameko. </p>
	<p class="paratype22">tadiṅgha mayhaṃ vacanaṃ suṇātha, khippaṃ lahuṃ mā vinassimha sabbe. </p>
	<p class="paratype40">31<b>.</b> </p>
	<p class="paratype21">“sabbe samāgamma karoma nāvaṃ, doṇiṃ daḷhaṃ sabbayantūpapannaṃ. </p>
	<p class="paratype27">sace ayaṃ dakkhiṇo saccamāha, moghaṃ paṭikkosati uttaroyaṃ. </p>
	<p class="paratype22">sā ceva no hehiti āpadatthā, imañca dīpaṃ na pariccajema. </p>
	<p class="paratype40">32<b>.</b> </p>
	<p class="paratype21">“sace ca kho uttaro saccamāha, moghaṃ paṭikkosati dakkhiṇoyaṃ. </p>
	<p class="paratype22">tameva nāvaṃ abhiruyha sabbe, evaṃ mayaṃ sotthi taremu pāraṃ. </p>
	<p class="paratype40">33<b>.</b> </p>
	<p class="paratype21">“na ve sugaṇhaṃ paṭhamena seṭṭhaṃ, kaniṭṭhamāpāthagataṃ gahetvā. </p>
	<p class="paratype22">yo cīdha tacchaṃ paviceyya gaṇhati, sa ve naro seṭṭhamupeti ṭhānan”ti.</p>
	<p class="paratype03">tattha <b>vippavadantī</b>ti aññamaññaṃ viruddhaṃ vadanti. <b>lahu</b>nti purimassa atthadīpanaṃ. <b>doṇi</b>nti gambhīraṃ mahānāvaṃ. <b>sabbayantūpapanna</b>nti sabbehi phiyārittādīhi yantehi upapannaṃ. <b>sā ceva no hehiti āpadatthā</b>ti sā ca no nāvā pacchāpi uppannāya āpadāya atthā bhavissati, imañca dīpaṃ na pariccajissāma. <b>taremū</b>ti tarissāma. <b>na ve sugaṇha</b>nti na ve sukhena gaṇhitabbaṃ. <b>seṭṭha</b>nti uttamaṃ tathaṃ saccaṃ. <b>kaniṭṭha</b>nti paṭhamavacanaṃ upādāya pacchimavacanaṃ kaniṭṭhaṃ nāma. idhāpi “na ve sugaṇhan”ti anuvattateva. idaṃ vuttaṃ hoti — ambho vaḍḍhakī, yena kenaci paṭhamena vuttavacanaṃ “idameva seṭṭhaṃ tathaṃ saccan”ti sukhaṃ na gaṇhitabbameva, yathā ca taṃ, evaṃ kaniṭṭhaṃ gacchā vuttavacanampi “idameva tathaṃ saccan”ti na gaṇhitabbaṃ. yaṃ pana sotavisayaṃ āpāthagataṃ hoti, taṃ āpāthagataṃ gahetvā yo idha paṇḍitapuriso purimavacanañca pacchimavacanañca paviceyya vicinitvā tīretvā upaparikkhitvā tacchaṃ gaṇhāti, yaṃ tathaṃ saccaṃ sabhāvabhūtaṃ, tadeva paccakkhaṃ katvā gaṇhāti. <b>sa ve naro seṭṭhamupeti ṭhāna</b>nti so uttamaṃ ṭhānaṃ upeti adhigacchati vindati labhatīti.</p>
	<p class="paratype03">so evañca pana vatvā āha — “ambho, mayaṃ dvinnampi devatānaṃ vacanaṃ karissāma, nāvaṃ tāva sajjeyyāma. sace paṭhamassa vacanaṃ saccaṃ bhavissati, taṃ nāvaṃ abhiruhitvā palāyissāma, atha itarassa vacanaṃ saccaṃ bhavissati, nāvaṃ ekamante ṭhapetvā idheva vasissāmā”ti. evaṃ vutte bālavaḍḍhakī “ambho, tvaṃ udakapātiyaṃ susumāraṃ passasi, atīva dīghaṃ passasi, paṭhamadevaputto amhesu dosavasena kathesi, pacchimo sineheneva, imaṃ evarūpaṃ varadīpaṃ pahāya kuhiṃ gamissāma, sace pana tvaṃ gantukāmo, tava parisaṃ gaṇhitvā nāvaṃ karohi, amhākaṃ nāvāya kiccaṃ natthī”ti āha. paṇḍito attano parisaṃ gahetvā nāvaṃ sajjetvā nāvāya sabbūpakaraṇāni āropetvā sapariso nāvāya aṭṭhāsi.</p>
	<p class="paratype03">tato puṇṇamadivase candassa uggamanavelāya samuddato ūmi uttaritvā jāṇukapamāṇā hutvā dīpakaṃ dhovitvā gatā. paṇḍito samuddassa uttaraṇabhāvaṃ ñatvā nāvaṃ vissajjesi. bālavaḍḍhakipakkhikāni pañca kulasatāni “samuddato ūmi dīpadhovanatthāya āgatā, ettakameva etan”ti kathentā nisīdiṃsu. tato paṭipāṭiyā kaṭippamāṇā purisappamāṇā tālappamāṇā sattatālappamāṇā sāgaraūmi dīpakampi vuyhamānā āgañchi. paṇḍito upāyakusalatāya rase alaggo sotthinā gato, bālavaḍḍhakī rasagiddhena anāgatabhayaṃ anolokento pañcahi kulasatehi saddhiṃ vināsaṃ patto.</p>
	<p class="paratype03">ito parā sānusāsanī tamatthaṃ dīpayamānā tisso abhisambuddhagāthā honti — </p>
	<p class="paratype40">34<b>.</b> </p>
	<p class="paratype21">“yathāpi te sāgaravārimajjhe, sakammunā sotthi vahiṃsu vāṇijā. </p>
	<p class="paratype22">anāgatatthaṃ paṭivijjhiyāna, appampi nācceti sa bhūripañño. </p>
	<p class="paratype40">35<b>.</b> </p>
	<p class="paratype21">“bālā ca mohena rasānugiddhā, anāgataṃ appaṭivijjhiyatthaṃ. </p>
	<p class="paratype22">paccuppanne sīdanti atthajāte, samuddamajjhe yathā te manussā. </p>
	<p class="paratype40">36<b>.</b> </p>
	<p class="paratype21">“anāgataṃ paṭikayirātha kiccaṃ, ‘mā maṃ kiccaṃ kiccakāle byadhesi’. </p>
	<p class="paratype22">taṃ tādisaṃ paṭikatakiccakāriṃ, na taṃ kiccaṃ kiccakāle byadhetī”ti.</p>
	<p class="paratype03">tattha <b>sakammunā</b>ti anāgatabhayaṃ disvā puretaraṃ katena attano kammena. <b>sotthi vahiṃsū</b>ti khemena gamiṃsu. <b>vāṇijā</b>ti samudde vicaraṇabhāvena vaḍḍhakī vuttā. <b>paṭivijjhiyānā</b>ti evaṃ, bhikkhave, paṭhamataraṃ kattabbaṃ anāgataṃ atthaṃ paṭivijjhitvā idhaloke bhūripañño kulaputto appamattakampi attano atthaṃ na acceti nātivattati, na hāpetīti attho. <b>appaṭivijjhiyattha</b>nti appaṭivijjhitvā atthaṃ, paṭhamameva kattabbaṃ akatvāti attho. <b>paccuppanne</b>ti yadā taṃ anāgataṃ atthajātaṃ uppajjati, tadā tasmiṃ paccuppanne <b>sīdanti,</b> atthe jāte attano patiṭṭhaṃ na labhanti, samudde te bālavaḍḍhakī manussā viya vināsaṃ pāpuṇanti.</p>
	<p class="paratype03"><b>anāgata</b>nti bhikkhave, paṇḍitapuriso anāgataṃ paṭhamataraṃ kattabbakiccaṃ samparāyikaṃ vā diṭṭhadhammikaṃ vā <b>paṭikayirātha,</b> puretarameva kareyya. kiṃkāraṇā? <b>mā maṃ kiccaṃ kiccakāle byadhesi,</b> pure kattabbañhi pure akayiramānaṃ pacchā paccuppannabhāvappattaṃ attano kiccakāle kāyacittābādhena byadheti, taṃ maṃ mā byadhesīti paṭhamameva naṃ paṇḍito kareyya. <b>taṃ tādisa</b>nti yathā paṇḍitaṃ purisaṃ. <b>paṭikatakiccakāri</b>nti paṭikacceva kattabbakiccakārinaṃ. <b>taṃ kiccaṃ kiccakāle</b>ti anāgataṃ kiccaṃ kayiramānaṃ pacchā paccuppannabhāvappattaṃ attano kiccakāle kāyacittābādhakāle tādisaṃ purimaṃ na byadheti na bādhati. kasmā? pureyeva katattāti.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi devadatto paccuppannasukhe laggo anāgatabhayaṃ anoloketvā sapariso vināsaṃ patto”ti vatvā jātakaṃ samodhānesi — “tadā bālavaḍḍhakī devadatto ahosi, dakkhiṇadisāya ṭhito adhammikadevaputto kokāliko, uttaradisāya ṭhito dhammikadevaputto sāriputto, paṇḍitavaḍḍhakī pana ahameva ahosin”ti. </p>
	<p class="paratype06">samuddavāṇijajātakavaṇṇanā tatiyā. </p> 
</body>
</html>