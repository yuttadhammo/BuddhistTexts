<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [114] 4. mitacintījātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>12. haṃcivaggo</h4>
	<h5>[114] 4. mitacintījātakavaṇṇanā</h5>
	<p class="paratype03"><b>bahucintī appacintī</b>ti idaṃ satthā jetavane viharanto dve mahallakatthere ārabbha kathesi. te kira janapade ekasmiṃ araññāvāse vassaṃ vasitvā “satthu dassanatthāya gacchissāmā”ti pātheyyaṃ sajjetvā “ajja gacchāma, sve gacchāmā”ti māsaṃ atikkāmetvā puna pātheyyaṃ sajjetvā tatheva māsaṃ, puna māsanti evaṃ attano kusītabhāvena ceva nivāsaṭṭhāne ca apekkhāya tayo māse atikkāmetvā tato nikkhamma jetavanaṃ gantvā sabhāgaṭṭhāne pattacīvaraṃ paṭisāmetvā satthāraṃ passiṃsu. atha ne bhikkhū pucchiṃsu “ciraṃ vo, āvuso, buddhupaṭṭhānaṃ akarontānaṃ, kasmā evaṃ cirāyitthā”ti? te tamatthaṃ ārocesuṃ. atha nesaṃ so ālasiyakusītabhāvo bhikkhusaṅghe pākaṭo jāto. dhammasabhāyampi tesaṃ bhikkhūnameva ālasiyabhāvaṃ nissāya kathaṃ samuṭṭhāpesuṃ. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte te pakkosāpetvā “saccaṃ kira tumhe, bhikkhave, alasā kusītā”ti pucchitvā “saccaṃ, bhante”ti vutte “na, bhikkhave, idānevete alasā, pubbepi alasā ceva nivāsaṭṭhāne ca sālayā sāpekkhā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bārāṇasinadiyaṃ tayo macchā ahesuṃ, bahucintī, appacintī, mitacintīti tesaṃ nāmāni. te araññato manussapathaṃ āgamiṃsu. tattha mitacintī itare dve evamāha “ayaṃ manussapatho nāma sāsaṅko sappaṭibhayo, kevaṭṭā nānappakārāni jālakuminādīni khipitvā macche gaṇhanti, mayaṃ araññameva gacchāmā”ti. itare dve janā alasatāya ceva āmisagiddhatāya ca “ajja gacchāma, sve gacchāmā”ti tayo māse atikkāmesuṃ. atha kevaṭṭā nadiyaṃ jālaṃ khipiṃsu. bahucintī ca appacintī ca gocaraṃ gaṇhantā purato gacchanti. te attano andhabālatāya jālagandhaṃ asallakkhetvā jālakucchimeva pavisiṃsu. mitacintī pacchato āgacchanto jālagandhaṃ sallakkhetvā tesañca jālakucchiṃ paviṭṭhabhāvaṃ ñatvā “imesaṃ kusītānaṃ andhabālānaṃ jīvitadānaṃ dassāmī”ti cintetvā bahipassena jālakucchiṭṭhānaṃ gantvā jālakucchiṃ phāletvā nikkhantasadiso hutvā udakaṃ āluḷento jālassa purato patitvā puna jālakucchiṃ pavisitvā pacchimabhāgena phāletvā nikkhantasadiso udakaṃ āluḷento pacchimabhāge pati. kevaṭṭā “macchā jālaṃ phāletvā gatā”ti maññamānā jālakoṭiyaṃ gahetvā ukkhipiṃsu. te dvepi macchā jālato muccitvā udake patiṃsu. iti tehi mitacintiṃ nissāya jīvitaṃ laddhaṃ.</p>
	<p class="paratype03">satthā imaṃ atītaṃ āharitvā abhisambuddho hutvā imaṃ gāthamāha — </p>
	<p class="paratype40">114<b>.</b> </p>
	<p class="paratype21">“bahucintī appacintī, ubho jāle abajjhare. </p>
	<p class="paratype22">mitacintī pamocesi, ubho tattha samāgatā”ti.</p>
	<p class="paratype03">tattha <b>bahucintī</b>ti bahucintanatāya vitakkabahulatāya evaṃladdhanāmo. itaresupi dvīsu ayameva nayo. <b>ubho tattha samāgatā</b>ti mitacintiṃ nissāya laddhajīvitā tattha udake puna ubhopi janā mitacintinā saddhiṃ samāgatāti attho.</p>
	<p class="paratype03">evaṃ satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mahallakā bhikkhū sotāpattiphale patiṭṭhahiṃsu. tadā bahucintī ca appacintī ca ime dve ahesuṃ, mitacintī pana ahameva ahosinti. </p>
	<p class="paratype06">mitacintījātakavaṇṇanā catutthā. </p> 
</body>
</html>