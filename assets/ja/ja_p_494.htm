<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [488] 5. bhisajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>14. pakiṇṇakanipāto</h3>
	<h4>[488] 5. bhisajātakavaṇṇanā</h4>
	<p class="paratype03"><b>assaṃ</b> <b>gavaṃ rajataṃ jātarūpa</b>nti idaṃ satthā jetavane viharanto ukkaṇṭhitabhikkhuṃ ārabbha kathesi. vatthu pana <b>kusajātake</b> (jā. 2.20.1 ādayo) āvi bhavissati. tadā pana satthā “saccaṃ kira tvaṃ bhikkhu ukkaṇṭhitosī”ti pucchitvā “saccaṃ, bhante”ti vutte “kiṃ paṭiccā”ti vatvā “kilesaṃ, bhante”ti vutte “bhikkhu evarūpe niyyānikasāsane pabbajitvā kasmā kilesaṃ paṭicca ukkaṇṭhitosi, porāṇakapaṇḍitā anuppanne buddhe bāhirakapabbajjaṃ pabbajitvā vatthukāmakilesakāme ārabbha uppajjanakasaññaṃ sapathaṃ katvā vihariṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto asītikoṭivibhavassa brāhmaṇamahāsālakulassa putto hutvā nibbatti, “mahākañcanakumāro”tissa nāmaṃ kariṃsu. athassa padasā vicaraṇakāle aparopi putto jāyi, “upakañcanakumāro”tissa nāmaṃ kariṃsu. evaṃ paṭipāṭiyā satta puttā ahesuṃ. sabbakaniṭṭhā panekā dhītā, tassā “kañcanadevī”ti nāmaṃ kariṃsu. mahākañcanakumāro vayappatto takkasilato sabbasippāni uggaṇhitvā āgacchi. atha naṃ mātāpitaro gharāvāsena bandhitukāmā “attanā samānajātiyakulato te dārikaṃ ānessāma, gharāvāsaṃ saṇṭhapehī”ti vadiṃsu. “ammatātā, na mayhaṃ gharāvāsenattho, mayhañhi tayo bhavā ādittā viya sappaṭibhayā, bandhanāgāraṃ viya palibuddhā, ukkārabhūmi viya jegucchā hutvā upaṭṭhahanti, mayā supinenapi methunadhammo na diṭṭhapubbo, aññe vo puttā atthi, te gharāvāsena nimantethā”ti vatvā punappunaṃ yācitopi sahāye pesetvā tehi yācitopi na icchi.</p>
	<p class="paratype03">atha naṃ sahāyā “samma, kiṃ pana tvaṃ patthento kāme paribhuñjituṃ na icchasī”ti pucchiṃsu. so tesaṃ nekkhammajjhāsayataṃ ārocesi. taṃ sutvā mātāpitaro sesaputte nimantesuṃ, tepi na icchiṃsu. kañcanadevīpi na icchiyeva. aparabhāge mātāpitaro kālamakaṃsu. mahākañcanapaṇḍito mātāpitūnaṃ kattabbakiccaṃ katvā asītikoṭidhanena kapaṇaddhikānaṃ mahādānaṃ datvā cha bhātaro bhaginiṃ ekaṃ dāsaṃ ekaṃ dāsiṃ ekaṃ sahāyakañca ādāya mahābhinikkhamanaṃ nikkhamitvā himavantaṃ pāvisi. te tattha ekaṃ padumasaraṃ nissāya ramaṇīye bhūmibhāge assamaṃ katvā pabbajitvā vanamūlaphalāhārehi yāpayiṃsu. te araññaṃ gacchantā ekatova gantvā yattha eko phalaṃ vā pattaṃ vā passati, tattha itarepi pakkositvā diṭṭhasutādīni kathentā uccinanti, gāmassa kammantaṭṭhānaṃ viya hoti. atha ācariyo mahākañcanatāpaso cintesi “amhākaṃ asītikoṭidhanaṃ chaḍḍetvā pabbajitānaṃ evaṃ loluppacāravasena phalāphalatthāya vicaraṇaṃ nāma appatirūpaṃ, ito paṭṭhāya ahameva phalāphalaṃ āharissāmī”ti. so assamaṃ patvā sabbepi te sāyanhasamaye sannipātetvā tamatthaṃ ārocetvā “tumhe idheva samaṇadhammaṃ karontā acchatha, ahaṃ phalāphalaṃ āharissāmī”ti āha. atha naṃ upakañcanādayo “mayaṃ ācariya, tumhe nissāya pabbajitā, tumhe idheva samaṇadhammaṃ karotha, bhaginīpi no idheva hotu, dāsīpi tassā santike acchatu, mayaṃ aṭṭha janā vārena phalāphalaṃ āharissāma, tumhe pana tayo vāramuttāva hothā”ti vatvā paṭiññaṃ gaṇhiṃsu.</p>
	<p class="paratype03">tato paṭṭhāya aṭṭhasupi janesu ekeko vāreneva phalāphalaṃ āharati. sesā attano attano paṇṇasālāyameva honti, akāraṇena ekato bhavituṃ na labhanti. vārappatto phalāphalaṃ āharitvā eko māḷako atthi, tattha pāsāṇaphalake ekādasa koṭṭhāse katvā ghaṇḍisaññaṃ katvā attano koṭṭhāsaṃ ādāya vasanaṭṭhānaṃ pavisati. sesā ghaṇḍisaññāya nikkhamitvā loluppaṃ akatvā gāravaparihārena gantvā attano pāpuṇanakoṭṭhāsaṃ ādāya vasanaṭṭhānaṃ gantvā paribhuñjitvā samaṇadhammaṃ karonti. te aparabhāge bhisāni āharitvā khādantā tattatapā ghoratapā paramājitindriyā kasiṇaparikammaṃ karontā vihariṃsu. atha tesaṃ sīlatejena sakkassa bhavanaṃ kampi. sakkopi āvajjento taṃ kāraṇaṃ ñatvā “kāmādhimuttā nu kho ime isayo, no”ti āsaṅkaṃ karotiyeva. so “ime tāva isayo pariggaṇhissāmī”ti cintetvā attano ānubhāvena mahāsattassa koṭṭhāsaṃ tayo divase antaradhāpesi. so paṭhamadivase koṭṭhāsaṃ adisvā “mama koṭṭhāsaṃ pamuṭṭho bhavissatī”ti cintesi, dutiyadivase “mama dosena bhavitabbaṃ, paṇāmanavasena mama koṭṭhāsaṃ na ṭhapesi maññe”ti cintesi, tatiyadivase “kena nu kho kāraṇena mayhaṃ koṭṭhāsaṃ na ṭhapenti, sace me doso atthi, khamāpessāmī”ti sāyanhasamaye ghaṇḍisaññaṃ adāsi.</p>
	<p class="paratype03">sabbe sannipatitvā “kena ghaṇḍisaññā dinnā”ti āhaṃsu. “mayā tātā”ti. “kiṃkāraṇā ācariyā”ti? “tātā tatiyadivase kena phalāphalaṃ ābhatan”ti? tesu eko uṭṭhāya “mayā ācariyā”ti vanditvā aṭṭhāsi. koṭṭhāse karontena te mayhaṃ koṭṭhāso katoti. “āma, ācariya, jeṭṭhakakoṭṭhāso me kato”ti. “hiyyo kenābhatan”ti? “mayā”ti aparo uṭṭhāya vanditvā aṭṭhāsi. koṭṭhāsaṃ karonto maṃ anussarīti. “tumhākaṃ me jeṭṭhakakoṭṭhāso ṭhapito”ti. “ajja kenābhatan”ti. “mayā”ti aparo uṭṭhāya vanditvā aṭṭhāsi. koṭṭhāsaṃ karonto maṃ anussarīti. “tumhākaṃ me jeṭṭhakakoṭṭhāso kato”ti. “tātā, ajja mayhaṃ koṭṭhāsaṃ alabhantassa tatiyo divaso, paṭhamadivase koṭṭhāsaṃ adisvā ‘koṭṭhāsaṃ karonto maṃ pamuṭṭho bhavissatī’ti cintesiṃ, dutiyadivase “mama koci doso bhavissatī”ti cintesiṃ, ajja pana “sace me doso atthi, khamāpessāmī”ti cintetvā ghaṇḍisaññāya tumhe sannipātesiṃ. ete bhisakoṭṭhāse tumhe “karimhā”ti vadatha, ahaṃ na labhāmi, etesaṃ thenetvā khādakaṃ ñātuṃ vaṭṭati, kāme pahāya pabbajitānaṃ bhisamattaṃ thenanaṃ nāma appatirūpanti. te tassa kathaṃ sutvā “aho sāhasikakamman”ti sabbeva ubbegappattā ahesuṃ.</p>
	<p class="paratype03">tasmiṃ assamapade vanajeṭṭhakarukkhe nibbattadevatāpi otaritvā āgantvā tesaṃyeva santike nisīdi. āneñjakaraṇaṃ kāriyamāno dukkhaṃ adhivāsetuṃ asakkonto āḷānaṃ bhinditvā palāyitvā araññaṃ paviṭṭho eko vāraṇo kālena kālaṃ isigaṇaṃ vandati, sopi āgantvā ekamantaṃ aṭṭhāsi. sappakīḷāpanako eko vānaro ahituṇḍikassa hatthato muccitvā palāyitvā araññaṃ pavisitvā tattheva assame vasati. sopi taṃ divasaṃ isigaṇaṃ vanditvā ekamantaṃ nisīdi. sakko “isigaṇaṃ pariggaṇhissāmī”ti tesaṃ santike adissamānakāyo aṭṭhāsi. tasmiṃ khaṇeva bodhisattassa kaniṭṭho upakañcanatāpaso uṭṭhāyāsanā bodhisattaṃ vanditvā sesānaṃ apacitiṃ dassetvā “ācariya, ahaṃ aññe apaṭṭhapetvā attānaññeva sodhetuṃ labhāmī”ti pucchi. “āma, labhasī”ti. so isigaṇamajjhe ṭhatvā “sace te mayā bhisāni khāditāni, evarūpo nāma hotū”ti sapathaṃ karonto paṭhamaṃ gāthamāha — </p>
	<p class="paratype40">78<b>.</b> </p>
	<p class="paratype21">“assaṃ gavaṃ rajataṃ jātarūpaṃ, bhariyañca so idha labhataṃ manāpaṃ. </p>
	<p class="paratype22">puttehi dārehi samaṅgi hotu, bhisāni te brāhmaṇa yo ahāsī”ti.</p>
	<p class="paratype03">tattha <b>“assaṃ gava”</b>nti idaṃ “so ‘yattakāni piyavatthūni honti, tehi vippayoge tattakāni sokadukkhāni uppajjantī’ti vatthukāme garahanto abhāsī”ti veditabbaṃ.</p>
	<p class="paratype03">taṃ sutvā isigaṇo “mārisa, mā evaṃ kathetha, atibhāriyo te sapatho”ti kaṇṇe pidahi. bodhisattopi naṃ “tāta, atibhāriyo te sapatho, na tvaṃ khādasi, tava pattāsane nisīdā”ti āha. tasmiṃ paṭhamaṃ sapathaṃ katvā nisinne dutiyopi bhātā sahasā uṭṭhāya mahāsattaṃ vanditvā sapathena attānaṃ sodhento dutiyaṃ gāthamāha — </p>
	<p class="paratype40">79<b>.</b> </p>
	<p class="paratype21">“mālañca so kāsikacandanañca, dhāretu puttassa bahū bhavantu. </p>
	<p class="paratype22">kāmesu tibbaṃ kurutaṃ apekkhaṃ, bhisāni te brāhmaṇa yo ahāsī”ti.</p>
	<p class="paratype03">tattha <b>tibba</b>nti vatthukāmakilesakāmesu bahalaṃ apekkhaṃ karotūti. idaṃ so “yassetesu tibbā apekkhā honti, so tehi vippayoge mahantaṃ dukkhaṃ pāpuṇātī”ti dukkhapaṭikkhepavaseneva āha.</p>
	<p class="paratype03">tasmiṃ nisinne sesāpi attano attano ajjhāsayānurūpena taṃ taṃ gāthaṃ abhāsiṃsu — </p>
	<p class="paratype40">80<b>.</b> </p>
	<p class="paratype21">“pahūtadhañño kasimā yasassī, putte gihī dhanimā sabbakāme. </p>
	<p class="paratype22">vayaṃ apassaṃ gharamāvasātu, bhisāni te brāhmaṇa yo ahāsi. </p>
	<p class="paratype40">81<b>.</b> </p>
	<p class="paratype21">“so khattiyo hotu pasayhakārī, rājābhirājā balavā yasassī. </p>
	<p class="paratype22">sa cāturantaṃ mahimāvasātu, bhisāni te brāhmaṇa yo ahāsi. </p>
	<p class="paratype40">82<b>.</b> </p>
	<p class="paratype21">“so brāhmaṇo hotu avītarāgo, muhuttanakkhattapathesu yutto. </p>
	<p class="paratype22">pūjetu naṃ raṭṭhapatī yasassī, bhisāni te brāhmaṇa yo ahāsi. </p>
	<p class="paratype40">83<b>.</b> </p>
	<p class="paratype21">“ajjhāyakaṃ sabbasamantavedaṃ, tapassinaṃ maññatu sabbaloko. </p>
	<p class="paratype22">pūjentu naṃ jānapadā samecca, bhisāni te brāhmaṇa yo ahāsi. </p>
	<p class="paratype40">84<b>.</b> </p>
	<p class="paratype21">“catussadaṃ gāmavaraṃ samiddhaṃ, dinnañhi so bhuñjatu vāsavena. </p>
	<p class="paratype22">avītarāgo maraṇaṃ upetu, bhisāni te brāhmaṇa yo ahāsi. </p>
	<p class="paratype40">85<b>.</b> </p>
	<p class="paratype21">“so gāmaṇī hotu sahāyamajjhe, naccehi gītehi pamodamāno. </p>
	<p class="paratype22">so rājato byasana mālattha kiñci, bhisāni te brāhmaṇa yo ahāsi. </p>
	<p class="paratype40">86<b>.</b> </p>
	<p class="paratype21">“yaṃ ekarājā pathaviṃ vijetvā, itthīsahassāna ṭhapetu aggaṃ. </p>
	<p class="paratype22">sīmantinīnaṃ pavarā bhavātu, bhisāni te brāhmaṇa yā ahāsi. </p>
	<p class="paratype40">87<b>.</b> </p>
	<p class="paratype21">“isīnañhi sā sabbasamāgatānaṃ, bhuñjeyya sāduṃ avikampamānā. </p>
	<p class="paratype22">carātu lābhena vikatthamānā, bhisāni te brāhmaṇa yā ahāsi. </p>
	<p class="paratype40">88<b>.</b> </p>
	<p class="paratype21">“āvāsiko hotu mahāvihāre, navakammiko hotu gajaṅgalāyaṃ. </p>
	<p class="paratype22">ālokasandhiṃ divasaṃ karotu, bhisāni te brāhmaṇa yo ahāsi. </p>
	<p class="paratype40">89<b>.</b> </p>
	<p class="paratype21">“so bajjhatū pāsasatehi chabbhi, rammā vanā niyyatu rājadhāniṃ. </p>
	<p class="paratype22">tuttehi so haññatu pācanehi, bhisāni te brāhmaṇa yo ahāsi. </p>
	<p class="paratype40">90<b>.</b> </p>
	<p class="paratype21">“alakkamālī tipukaṇṇaviddho, laṭṭhīhato sappamukhaṃ upetu. </p>
	<p class="paratype22">sakacchabandho visikhaṃ carātu, bhisāni te brāhmaṇa yo ahāsī”ti.</p>
	<p class="paratype03">tattha tatiyena vuttagāthāya <b>kasimā</b>ti sampannakasikammo. <b>putte gihī dhanimā sabbakāme</b>ti putte labhatu, gihī hotu, sattavidhena ratanadhanena dhanimā hotu, rūpādibhede sabbakāme labhatu. <b>vayaṃ apassa</b>nti mahallakakāle pabbajjānurūpampi attano vayaṃ apassanto pañcakāmaguṇasamiddhaṃ gharameva āvasatūti. idaṃ so “pañcakāmaguṇagiddho kāmaguṇavippayogena mahāvināsaṃ pāpuṇātī”ti dassetuṃ kathesi.</p>
	<p class="paratype03">catutthena vuttagāthāya <b>rājābhirājā</b>ti rājūnaṃ antare abhirājāti. idaṃ so “issarānaṃ nāma issariye parigalite mahantaṃ dukkhaṃ uppajjatī”ti rajje dosaṃ dassento kathesi. pañcamena vuttagāthāya <b>avītarāgo</b>ti purohitaṭṭhānataṇhāya sataṇhoti. idaṃ so “purohitassa purohitaṭṭhāne parigalite mahantaṃ domanassaṃ uppajjatī”ti dassetuṃ kathesi. chaṭṭhena vuttagāthāya <b>tapassina</b>nti tapasīlasampannoti taṃ maññatu. idaṃ so “lābhasakkārāpagamena mahantaṃ domanassaṃ uppajjatī”ti lābhasakkāragarahavasena kathesi.</p>
	<p class="paratype03">sahāyatāpasena vuttagāthāya <b>catussada</b>nti ākiṇṇamanussatāya manussehi, pahūtadhaññatāya dhaññena, sulabhadārutāya dārūhi, sampannodakatāya udakenāti catūhi ussannaṃ, catussadasamannāgatanti attho. <b>vāsavenā</b>ti vāsavena dinnaṃ viya acalaṃ, vāsavato laddhavarānubhāvena ekaṃ rājānaṃ ārādhetvā tena dinnantipi attho. <b>avītarāgo</b>ti kaddame sūkaro viya kāmapaṅke nimuggova hutvā. iti sopi kāmānaṃ ādīnavaṃ kathento evamāha.</p>
	<p class="paratype03">dāsena vuttagāthāya <b>gāmaṇī</b>ti gāmajeṭṭhako. ayampi kāme garahantoyeva evamāha. kañcanadeviyā vuttagāthāya <b>ya</b>nti yaṃ itthinti attho. <b>ekarājā</b>ti aggarājā. <b>itthisahassāna</b>nti vacanamaṭṭhatāya vuttaṃ, soḷasannaṃ itthisahassānaṃ aggaṭṭhāne ṭhapetūti attho. <b>sīmantinīna</b>nti sīmantadharānaṃ itthīnanti attho. iti sā itthibhāve ṭhatvāpi duggandhagūtharāsiṃ viya kāme garahantīyeva evamāha. dāsiyā vuttagāthāya <b>sabbasamāgatāna</b>nti sabbesaṃ sannipatitānaṃ majjhe nisīditvā avikampamānā anosakkamānā sādurasaṃ bhuñjatūti attho. dāsīnaṃ kira sāmikassa santike nisīditvā bhuñjanaṃ nāma appiyaṃ. iti sā attano appiyatāya evamāha. <b>carātū</b>ti caratu. <b>lābhena vikatthamānā</b>ti lābhahetu kuhanakammaṃ karontī lābhasakkāraṃ uppādentī caratūti attho. iminā sā dāsibhāve ṭhitāpi kilesakāmavatthukāme garahati.</p>
	<p class="paratype03">devatāya vuttagāthāya <b>āvāsiko</b>ti āvāsajagganako. <b>gajaṅgalāya</b>nti evaṃnāmake nagare. tattha kira dabbasambhārā sulabhā. <b>ālokasandhiṃ divasa</b>nti ekadivaseneva vātapānaṃ karotu. so kira devaputto kassapabuddhakāle gajaṅgalanagaraṃ nissāya yojanike jiṇṇamahāvihāre āvāsikasaṅghatthero hutvā jiṇṇavihāre navakammaṃ karontoyeva mahādukkhaṃ anubhavi. tasmā tadeva dukkhaṃ ārabbha evamāha. hatthinā vuttagāthāya <b>pāsasatehī</b>ti bahūhi pāsehi. <b>chabbhī</b>ti catūsu pādesu gīvāya kaṭibhāge cāti chasu ṭhānesu. <b>tuttehī</b>ti dvikaṇḍakāhi dīghalaṭṭhīhi. <b>pācanehī</b>ti dasapācanehi aṅkusehi vā. so kira attano anubhūtadukkhaññeva ārabbha evamāha.</p>
	<p class="paratype03">vānarena vuttagāthāya <b>alakkamālī</b>ti ahituṇḍikena kaṇṭhe parikkhipitvā ṭhapitāya alakkamālāya samannāgato. <b>tipukaṇṇaviddho</b>ti tipupiḷandhanena piḷandhakaṇṇo. <b>laṭṭhīhato</b>ti sappakīḷaṃ sikkhāpayamāno laṭṭhiyā hato hutvā. esopi ahituṇḍikassa hatthe attano anubhūtadukkhameva sandhāya evamāha.</p>
	<p class="paratype03">evaṃ tehi terasahi janehi sapathe kate mahāsatto cintesi “kadāci ime ‘ayaṃ anaṭṭhameva naṭṭhanti kathetī’ti mayi āsaṅkaṃ kareyyuṃ, ahampi sapathaṃ karomī”ti. atha naṃ karonto cuddasamaṃ gāthamāha — </p>
	<p class="paratype40">91<b>.</b> </p>
	<p class="paratype21">“yo ve anaṭṭhaṃva naṭṭhanti cāha, kāmeva so labhataṃ bhuñjatañca. </p>
	<p class="paratype22">agāramajjhe maraṇaṃ upetu, yo vā bhonto saṅkati kañcidevā”ti.</p>
	<p class="paratype03">tattha <b>bhonto</b>ti ālapanaṃ. idaṃ vuttaṃ hoti — bhavanto yo anaṭṭhe koṭṭhāse “naṭṭhaṃ me”ti vadati, yo vā tumhesu kañci āsaṅkati, so pañca kāmaguṇe labhatu ceva bhuñjatu ca, ramaṇīyameva pabbajjaṃ alabhitvā agāramajjheyeva maratūti.</p>
	<p class="paratype03">evaṃ isīhi sapathe kate sakko bhāyitvā “ahaṃ ime vīmaṃsanto bhisāni antaradhāpesiṃ. ime ca chaḍḍitakheḷapiṇḍaṃ viya kāme garahantā sapathaṃ karonti, kāme garahakāraṇaṃ te pucchissāmī”ti cintetvā dissamānarūpo bodhisattaṃ vanditvā pucchanto anantaraṃ gāthamāha — </p>
	<p class="paratype40">92<b>.</b> </p>
	<p class="paratype21">“yadesamānā vicaranti loke, iṭṭhañca kantañca bahūnametaṃ. </p>
	<p class="paratype22">piyaṃ manuññaṃ cidha jīvaloke, kasmā isayo nappasaṃsanti kāme”ti. </p>
	<p class="paratype01">tattha <b>yadesamānā</b>ti yaṃ vatthukāmaṃ kilesakāmañca kasigorakkhādīhi samavisamakammehi pariyesamānā sattā loke vicaranti, etaṃ bahūnaṃ devamanussānaṃ iṭṭhañca kantañca piyañca manuññañca, kasmā isayo nappasaṃsanti kāmeti attho. <b>“kāme”</b>ti iminā taṃ vatthuṃ sarūpato dasseti.</p>
	<p class="paratype03">athassa pañhaṃ vissajjento mahāsatto dve gāthā abhāsi — </p>
	<p class="paratype40">93<b>.</b> </p>
	<p class="paratype21">“kāmesu ve haññare bajjhare ca, kāmesu dukkhañca bhayañca jātaṃ. </p>
	<p class="paratype22">kāmesu bhūtādhipatī pamattā, pāpāni kammāni karonti mohā. </p>
	<p class="paratype40">94<b>.</b> </p>
	<p class="paratype21">“te pāpadhammā pasavetva pāpaṃ, kāyassa bhedā nirayaṃ vajanti. </p>
	<p class="paratype22">ādīnavaṃ kāmaguṇesu disvā, tasmā isayo nappasaṃsanti kāme”ti.</p>
	<p class="paratype03">tattha <b>kāmesū</b>ti kāmahetu, kāme nissāya kāyaduccaritādīni karontīti attho. <b>haññare</b>ti daṇḍādīhi haññanti. <b>bajjhare</b>ti rajjubandhanādīhi bajjhanti. <b>dukkha</b>nti kāyikacetasikaṃ asātaṃ dukkhaṃ. <b>bhaya</b>nti attānuvādādikaṃ sabbampi bhayaṃ. <b>bhūtādhipatī</b>ti sakkaṃ ālapati. <b>ādīnava</b>nti evarūpaṃ dosaṃ. so panesa ādīnavo dukkhakkhandhādīhi suttehi (ma. ni. 1.163-180) dīpetabbo.</p>
	<p class="paratype03">sakko mahāsattassa kathaṃ sutvā saṃviggamānaso anantaraṃ gāthamāha — </p>
	<p class="paratype40">95<b>.</b> </p>
	<p class="paratype21">“vīmaṃsamāno isino bhisāni, tīre gahetvāna thale nidhesiṃ. </p>
	<p class="paratype22">suddhā apāpā isayo vasanti, etāni te brahmacārī bhisānī”ti.</p>
	<p class="paratype03">tattha <b>vimaṃsamāno</b>ti bhante, ahaṃ “ime isayo kāmādhimuttā vā, no vā”ti vīmaṃsanto. <b>isino</b>ti tava mahesino santakāni bhisāni. <b>tīre gahetvānā</b>ti tīre nikkhittāni gahetvā thale ekamante nidhesiṃ. <b>suddhā</b>ti idāni mayā tumhākaṃ sapathakiriyāya ñātaṃ “ime isayo suddhā apāpā hutvā vasantī”ti.</p>
	<p class="paratype03">taṃ sutvā bodhisatto gāthamāha — </p>
	<p class="paratype40">96<b>.</b> </p>
	<p class="paratype21">“na te naṭā no pana kīḷaneyyā, na bandhavā no pana te sahāyā. </p>
	<p class="paratype22">kismiṃ vupatthambha sahassanetta, isīhi tvaṃ kīḷasi devarājā”ti.</p>
	<p class="paratype03">tattha <b>na te naṭā no</b>ti devarāja, mayaṃ tava naṭā vā kīḷitabbayuttakā vā keci na homa, nāpi tava ñātakā, na sahāyā, atha tvaṃ kiṃ vā upatthambhaṃ katvā kiṃ nissāya isīhi saddhiṃ kīḷasīti attho.</p>
	<p class="paratype03">atha naṃ sakko khamāpento vīsatimaṃ gāthamāha — </p>
	<p class="paratype40">97<b>.</b> </p>
	<p class="paratype21">“ācariyo mesi pitā ca mayhaṃ, esā patiṭṭhā khalitassa brahme. </p>
	<p class="paratype22">ekāparādhaṃ khama bhūripañña, na paṇḍitā kodhabalā bhavantī”ti.</p>
	<p class="paratype03">tattha <b>esā patiṭṭhā</b>ti esā tava pādacchāyā ajja mama khalitassa aparaddhassa patiṭṭhā hotu. <b>kodhabalā</b>ti paṇḍitā nāma khantibalā bhavanti, na kodhabalāti.</p>
	<p class="paratype03">atha mahāsatto sakkassa devarañño khamitvā sayaṃ isigaṇaṃ khamāpento itaraṃ gāthamāha — </p>
	<p class="paratype40">98<b>.</b> </p>
	<p class="paratype21">“suvāsitaṃ isinaṃ ekarattaṃ, yaṃ vāsavaṃ bhūtapatiddasāma. </p>
	<p class="paratype22">sabbeva bhonto sumanā bhavantu, yaṃ brāhmaṇo paccupādī bhisānī”ti. </p>
	<p class="paratype01">tattha <b>suvāsitaṃ isinaṃ ekaratta</b>nti āyasmantānaṃ isīnaṃ ekarattampi imasmiṃ araññe vasitaṃ suvasitameva. kiṃkāraṇā? yaṃ vāsavaṃ bhūtapatiṃ addasāma, sace hi mayaṃ nagare avasimha, imaṃ na addasāma. <b>bhonto</b>ti bhavanto sabbepi sumanā bhavantu, tussantu, sakkassa devarañño khamantu. kiṃkāraṇā? <b>yaṃ brāhmaṇo paccupādī bhisāni,</b> yasmā tumhākaṃ ācariyo bhisāni paṭilabhīti.</p>
	<p class="paratype03">sakko isigaṇaṃ vanditvā devalokameva gato. isigaṇopi jhānābhiññāyo nibbattetvā brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā “evaṃ bhikkhu porāṇakapaṇḍitā sapathaṃ katvā kilese pajahiṃsū”ti vatvā saccāni pakāsesi, saccapariyosāne ukkaṇṭhitabhikkhu sotāpattiphale patiṭṭhahi. jātakaṃ samodhānento puna satthā tisso gāthā abhāsi — </p>
	<p class="paratype40">99<b>.</b> </p>
	<p class="paratype21">“ahañca sāriputto ca, moggallāno ca kassapo. </p>
	<p class="paratype22">anuruddho puṇṇo ānando, tadāsuṃ satta bhātaro. </p>
	<p class="paratype40">100<b>.</b> </p>
	<p class="paratype21">“bhaginī uppalavaṇṇā ca, dāsī khujjuttarā tadā. </p>
	<p class="paratype22">citto gahapati dāso, yakkho sātāgiro tadā. </p>
	<p class="paratype40">101<b>.</b> </p>
	<p class="paratype21">“pālileyyo tadā nāgo, madhudo seṭṭhavānaro. </p>
	<p class="paratype22">kāḷudāyī tadā sakko, evaṃ dhāretha jātakan”ti. </p>
	<p class="paratype06">bhisajātakavaṇṇanā pañcamā. </p> 
</body>
</html>