<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [513] 3. jayaddisajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>16. tiṃsanipāto</h3>
	<h4>[513] 3. jayaddisajātakavaṇṇanā</h4>
	<p class="paratype03"><b>cirassaṃ</b> <b>vata me</b>ti idaṃ satthā jetavane viharanto ekaṃ mātuposakabhikkhuṃ ārabbha kathesi. paccuppannavatthu <b>sāmajātaka</b>sadisaṃ (jā. 2.22.296 ādayo). tadā pana satthā “porāṇakapaṇḍitā kañcanamālaṃ setacchattaṃ pahāya mātāpitaro posesun”ti vatvā atītaṃ āhari.</p>
	<p class="paratype03">atīte kapilaraṭṭhe uttarapañcālanagare pañcālo nāma rājā ahosi. tassa aggamahesī gabbhaṃ paṭilabhitvā puttaṃ vijāyi. tassā purimabhave ekā sapattikā kujjhitvā “tuyhaṃ jātaṃ jātaṃ pajaṃ khādituṃ samatthā bhavissāmī”ti patthanaṃ ṭhapetvā yakkhinī ahosi. sā tadā okāsaṃ labhitvā tassā passantiyāva taṃ allamaṃsapesivaṇṇaṃ kumārakaṃ gahetvā murumurāyantī khāditvā pakkāmi. dutiyavārepi tatheva akāsi. tatiyavāre pana tassā pasūtigharaṃ paviṭṭhakāle gehaṃ parivāretvā gāḷhaṃ ārakkhaṃ akaṃsu. vijātadivase yakkhinī āgantvā puna dārakaṃ aggahesi. devī “yakkhinī”ti mahāsaddamakāsi. āvudhahatthā purisā āgantvā deviyā dinnasaññāya yakkhiniṃ anubandhiṃsu. sā khādituṃ okāsaṃ alabhantī tato palāyitvā udakaniddhamanaṃ pāvisi. dārako mātusaññāya tassā thanaṃ mukhena gaṇhi. sā puttasinehaṃ uppādetvā tato palāyitvā susānaṃ gantvā dārakaṃ pāsāṇaleṇe ṭhapetvā paṭijaggi. athassa anukkamena vaḍḍhamānassa manussamaṃsaṃ āharitvā adāsi. ubhopi manussamaṃsaṃ khāditvā tattha vasiṃsu. dārako attano manussabhāvaṃ na jānāti “yakkhiniputtosmī”ti saññāya. so attabhāvaṃ jahitvā antaradhāyituṃ na sakkoti. athassa sā antaradhānatthāya ekaṃ mūlaṃ adāsi. so mūlānubhāvena antaradhāyitvā manussamaṃsaṃ khādanto vicarati. yakkhinī vessavaṇassa mahārājassa veyyāvaccatthāya gatā tattheva kālamakāsi. devīpi catutthavāre aññaṃ puttaṃ vijāyi. so yakkhiniyā muttattā arogo ahosi. paccāmittaṃ yakkhiniṃ jinitvā jātattā “jayaddisakumāro”tissa nāmaṃ akaṃsu. so vayappatto sabbasippesu nipphattiṃ patvā chattaṃ ussāpetvā rajjamanusāsi.</p>
	<p class="paratype03">tadā bodhisatto tassa aggamahesiyā kucchimhi nibbatti, “alīnasattukumāro”tissa nāmaṃ kariṃsu. so vayappatto uggahitasabbasippo uparājā ahosi. sopi yakkhiniputto aparabhāge pamādena taṃ mūlaṃ nāsetvā antaradhāyituṃ asakkonto dissamānarūpova susāne manussamaṃsaṃ khādi. manussā taṃ disvā bhītā āgantvā rañño upakkosiṃsu “deva eko yakkho dissamānarūpo susāne manussamaṃsaṃ khādati, so anukkamena nagaraṃ pavisitvā manusse māretvā khādissati, taṃ gāhāpetuṃ vaṭṭatī”ti. rājā “sādhū”ti paṭissuṇitvā “gaṇhatha nan”ti āṇāpesi. balakāyo gantvā susānaṃ parivāretvā aṭṭhāsi. yakkhiniputto naggo ubbiggarūpo maraṇabhayabhīto viravanto manussānaṃ antaraṃ pakkhandi. manussā “yakkho”ti maraṇabhayabhītā dvidhā bhijjiṃsu. sopi tato palāyitvā araññaṃ pāvisi, na puna manussapathaṃ āgacchi. so ekaṃ mahāvattaniaṭaviṃ nissāya maggapaṭipannesu manussesu ekekaṃ gahetvā araññaṃ pavisitvā māretvā khādanto ekasmiṃ nigrodhamūle vāsaṃ kappesi.</p>
	<p class="paratype03">atheko satthavāhabrāhmaṇo aṭavipālānaṃ sahassaṃ datvā pañcahi sakaṭasatehi taṃ maggaṃ paṭipajji. manussayakkho viravanto pakkhandi, bhītā manussā urena nipajjiṃsu. so brāhmaṇaṃ gahetvā palāyanto khāṇunā pāde viddho aṭavipālesu anubandhantesu brāhmaṇaṃ chaḍḍetvā attano vasanaṭṭhānarukkhamūle nipajji. tassa tattha nipannassa sattame divase jayaddisarājā migavadhaṃ āṇāpetvā nagarā nikkhami. taṃ nagarā nikkhantamattameva takkasilavāsī nando nāma mātuposakabrāhmaṇo catasso satārahagāthāyo ādāya āgantvā rājānaṃ addasa. rājā “nivattitvā suṇissāmī”ti tassa nivāsagehaṃ dāpetvā migavaṃ gantvā “yassa passena migo palāyati, tasseva gīvā”ti āha. atheko pasadamigo uṭṭhahitvā rañño abhimukho gantvā palāyi. amaccā parihāsaṃ kariṃsu. rājā khaggaṃ gahetvā taṃ anubandhitvā tiyojanamatthake patvā khaggena paharitvā dve khaṇḍāni karitvā kājenādāya āgacchanto manussayakkhassa nipannaṭṭhānaṃ patvā dabbatiṇesu nisīditvā thokaṃ vissamitvā gantuṃ ārabhi. atha naṃ so uṭṭhāya “tiṭṭha kuhiṃ gacchasi, bhakkhosi me”ti hatthe gahetvā paṭhamaṃ gāthamāha — </p>
	<p class="paratype40">64<b>.</b> </p>
	<p class="paratype21">“cirassaṃ vata me udapādi ajja, bhakkho mahā sattamibhattakāle. </p>
	<p class="paratype22">kutosi kovāsi tadiṅgha brūhi, ācikkha jātiṃ vidito yathāsī”ti.</p>
	<p class="paratype03">tattha <b>bhakkho mahā</b>ti mahābhakkho. <b>sattamibhattakāle</b>ti pāṭipadato paṭṭhāya nirāhārassa sattamiyaṃ bhattakāle. <b>kutosī</b>ti kuto āgatosīti.</p>
	<p class="paratype03">rājā yakkhaṃ disvā bhīto ūrutthambhaṃ patvā palāyituṃ nāsakkhi, satiṃ pana paccupaṭṭhāpetvā dutiyaṃ gāthamāha — </p>
	<p class="paratype40">65<b>.</b> </p>
	<p class="paratype21">“pañcālarājā migavaṃ paviṭṭho, jayaddiso nāma yadissuto te. </p>
	<p class="paratype22">carāmi kacchāni vanāni cāhaṃ, pasadaṃ imaṃ khāda mamajja muñcā”ti.</p>
	<p class="paratype03">tattha <b>migavaṃ paviṭṭho</b>ti migavadhāya raṭṭhā nikkhanto. <b>kacchānī</b>ti pabbatapassāni. <b>pasada</b>nti pasadamigaṃ.</p>
	<p class="paratype03">taṃ sutvā yakkho tatiyaṃ gāthamāha — </p>
	<p class="paratype40">66<b>.</b> </p>
	<p class="paratype21">“seneva tvaṃ paṇasi sassamāno, mamesa bhakkho pasado yaṃ vadesi. </p>
	<p class="paratype22">taṃ khādiyāna pasadaṃ jighaññaṃ, khādissaṃ pacchā na vilāpakālo”ti.</p>
	<p class="paratype03">tattha <b>senevā</b>ti mama santakeneva. <b>paṇasī</b>ti voharasi attānaṃ vikkiṇāsi. <b>sassamāno</b>ti vihiṃsayamāno. <b>taṃ khādiyānā</b>ti taṃ paṭhamaṃ khāditvā. <b>jighañña</b>nti ghasitukāmo. <b>khādissa</b>nti etaṃ pacchā khādissāmi. <b>na vilāpakālo</b>ti mā vilapi. nāyaṃ vilāpakāloti vadati.</p>
	<p class="paratype03">taṃ sutvā rājā nandabrāhmaṇaṃ saritvā catutthaṃ gāthamāha — </p>
	<p class="paratype40">67<b>.</b> </p>
	<p class="paratype21">“na catthi mokkho mama nikkayena, gantvāna pacchāgamanāya paṇhe. </p>
	<p class="paratype22">taṃ saṅgaraṃ brāhmaṇassappadāya, saccānurakkhī punarāvajissan”ti.</p>
	<p class="paratype03">tattha <b>na catthī</b>ti na ce mayhaṃ nikkayena vimokkho atthi. <b>gantvānā</b>ti evaṃ sante ajja imaṃ migamaṃsaṃ khāditvā mama nagaraṃ gantvā. <b>paṇhe</b>ti pageyeva, sveva pātarāsakāle paccāgamanatthāya paṭiññaṃ gaṇhāhīti adhippāyo. <b>taṃ saṅgara</b>nti mayā “dhanaṃ te dassāmī”ti brāhmaṇassa saṅgaro kato, taṃ tassa datvā imaṃ mayā vuttaṃ saccaṃ anurakkhanto ahaṃ puna āgamissāmīti attho.</p>
	<p class="paratype03">taṃ sutvā yakkho pañcamaṃ gāthamāha — </p>
	<p class="paratype40">68<b>.</b> </p>
	<p class="paratype21">“kiṃ kammajātaṃ anutappate tvaṃ, pattaṃ samīpaṃ maraṇassa rāja. </p>
	<p class="paratype22">ācikkha me taṃ api sakkuṇemu, anujānituṃ āgamanāya paṇhe”ti.</p>
	<p class="paratype03">tattha kammameva <b>kammajātaṃ. anutappate</b>ti taṃ anutappati. <b>patta</b>nti upagataṃ. <b>api sakkuṇemū</b>ti api nāma taṃ tava sokakāraṇaṃ sutvā pātova āgamanāya taṃ anujānituṃ sakkuṇeyyāmāti attho.</p>
	<p class="paratype03">rājā taṃ kāraṇaṃ kathento chaṭṭhaṃ gāthamāha — </p>
	<p class="paratype40">69<b>.</b> </p>
	<p class="paratype21">“katā mayā brāhmaṇassa dhanāsā, taṃ saṅgaraṃ paṭimukkaṃ na muttaṃ. </p>
	<p class="paratype22">taṃ saṅgaraṃ brāhmaṇassappadāya, saccānurakkhī punarāvajissan”ti.</p>
	<p class="paratype03">tattha <b>paṭimukkaṃ na mutta</b>nti catasso satārahā gāthā sutvā “dhanaṃ te dassāmī”ti paṭiññāya mayā attani paṭimuñcitvā ṭhapitaṃ, na pana taṃ muttaṃ dhanassa adinnattā.</p>
	<p class="paratype03">taṃ sutvā yakkho sattamaṃ gāthamāha — </p>
	<p class="paratype40">70<b>.</b> </p>
	<p class="paratype21">“yā te katā brāhmaṇassa dhanāsā, taṃ saṅgaraṃ paṭimukkaṃ na muttaṃ. </p>
	<p class="paratype22">taṃ saṅgaraṃ brāhmaṇassappadāya, saccānurakkhī punarāvajassū”ti.</p>
	<p class="paratype03">tattha <b>punarāvajassū</b>ti puna āgacchassu.</p>
	<p class="paratype03">evañca pana vatvā rājānaṃ vissajjesi. so tena vissaṭṭho “tvaṃ mā cintayi, ahaṃ pātova āgamissāmī”ti vatvā magganimittāni sallakkhento attano balakāyaṃ upagantvā balakāyaparivuto nagaraṃ pavisitvā nandabrāhmaṇaṃ pakkosāpetvā mahārahe āsane nisīdāpetvā tā gāthā sutvā cattāri sahassāni datvā yānaṃ āropetvā “imaṃ takkasilameva nethā”ti manusse datvā brāhmaṇaṃ uyyojetvā dutiyadivase paṭigantukāmo hutvā puttaṃ āmantetvā anusāsi. tamatthaṃ dīpento satthā dve gāthā abhāsi — </p>
	<p class="paratype40">71<b>.</b> </p>
	<p class="paratype21">“muttoca so porisādassa hatthā, gantvā sakaṃ mandiraṃ kāmakāmī. </p>
	<p class="paratype22">taṃ saṅgaraṃ brāhmaṇassappadāya, āmantayī puttamalīnasattuṃ. </p>
	<p class="paratype40">72<b>.</b> </p>
	<p class="paratype21">“ajjeva rajjaṃ abhisiñcayassu, dhammaṃ cara sesu paresu cāpi. </p>
	<p class="paratype22">adhammakāro ca te māhu raṭṭhe, gacchāmahaṃ porisādassa ñatte”ti.</p>
	<p class="paratype03">tattha <b>alīnasattu</b>nti evaṃnāmakaṃ kumāraṃ. pāḷiyaṃ pana “arinasattun”ti likhitaṃ. <b>ajjeva rajja</b>nti putta rajjaṃ te dammi, tvaṃ ajjeva muddhani abhisekaṃ abhisiñcayassu. <b>ñatte</b>ti abhyāse, santiketi attho.</p>
	<p class="paratype03">taṃ sutvā kumāro dasamaṃ gāthamāha — </p>
	<p class="paratype40">73<b>.</b> </p>
	<p class="paratype21">“kiṃ kamma krubbaṃ tava deva pāva, nārādhayī taṃ tadicchāmi sotuṃ. </p>
	<p class="paratype22">yamajja rajjamhi udassaye tuvaṃ, rajjampi niccheyyaṃ, tayā vināhan”ti.</p>
	<p class="paratype03">tattha <b>krubba</b>nti karonto. <b>yamajjā</b>ti yena anārādhakammena ajja maṃ rajjamhi tvaṃ udassaye ussāpesi patiṭṭhāpesi, taṃ me ācikkha, ahañhi tayā vinā rajjampi na icchāmīti attho.</p>
	<p class="paratype03">taṃ sutvā rājā anantaraṃ gāthamāha — </p>
	<p class="paratype40">74<b>.</b> </p>
	<p class="paratype21">“na kammunā vā vacasāva tāta, aparādhitohaṃ tuviyaṃ sarāmi. </p>
	<p class="paratype22">sandhiñca katvā purisādakena, saccānurakkhī punāhaṃ gamissan”ti.</p>
	<p class="paratype03">tattha <b>aparādhito</b>ti aparādhaṃ ito. <b>tuviya</b>nti tava santakaṃ. idaṃ vuttaṃ hoti — tāta, ahaṃ ito tava kammato vā tava vacanato vā kiñci mama appiyaṃ aparādhaṃ na sarāmīti. <b>sandhiñca katvā</b>ti maṃ pana migavaṃ gataṃ eko yakkho “khādissāmī”ti gaṇhi. athāhaṃ brāhmaṇassa dhammakathaṃ sutvā tassa sakkāraṃ katvā “sve tava pātarāsakāle āgamissāmī”ti tena purisādakena sandhiṃ saccaṃ katvā āgato, tasmā taṃ saccaṃ anurakkhanto puna tattha gamissāmi, tvaṃ rajjaṃ kārehīti vadati.</p>
	<p class="paratype03">taṃ sutvā kumāro gāthamāha — </p>
	<p class="paratype40">75<b>.</b> </p>
	<p class="paratype21">“ahaṃ gamissāmi idheva hohi, natthi tato jīvato vippamokkho. </p>
	<p class="paratype22">sace tuvaṃ gacchasiyeva rāja, ahampi gacchāmi ubho na homā”ti.</p>
	<p class="paratype03">tattha <b>idhevā</b>ti tvaṃ idheva hoti. <b>tato</b>ti tassa santikā jīvantassa mokkho nāma natthi. <b>ubho</b>ti evaṃ sante ubhopi na bhavissāma.</p>
	<p class="paratype03">taṃ sutvā rājā gāthamāha — </p>
	<p class="paratype40">76<b>.</b> </p>
	<p class="paratype21">“addhā hi tāta satānesa dhammo, maraṇā ca me dukkhataraṃ tadassa. </p>
	<p class="paratype22">kammāsapādo taṃ yadā pacitvā, pasayha khāde bhidā rukkhasūle”ti.</p>
	<p class="paratype03">tassattho — <b>addhā</b> ekaṃsena esa, tāta, <b>satānaṃ</b> paṇḍitānaṃ <b>dhammo</b> sabhāvo, yuttaṃ tvaṃ vadasi, api ca kho pana mayhaṃ maraṇatopetaṃ dukkhataraṃ assa, yadā taṃ so kammāsapādo. <b>bhidā rukkhasūle</b>ti tikhiṇarukkhasūle bhitvā pacitvā pasayha balakkārena khādeyyāti.</p>
	<p class="paratype03">taṃ sutvā kumāro gāthamāha — </p>
	<p class="paratype40">77<b>.</b> </p>
	<p class="paratype21">“pāṇena te pāṇamahaṃ nimissaṃ, mā tvaṃ agā porisādassa ñatte. </p>
	<p class="paratype22">evañca te pāṇamahaṃ nimissaṃ, tasmā mataṃ jīvitassa vaṇṇemī”ti.</p>
	<p class="paratype03">tattha <b>nimissa</b>nti ahaṃ idheva tava pāṇena mama pāṇaṃ parivattessaṃ. <b>tasmā</b>ti yasmā etaṃ pāṇaṃ tava pāṇenāhaṃ nimissaṃ, tasmā tava jīvitassatthāya mama maraṇaṃ vaṇṇemi maraṇameva varemi, icchāmīti attho.</p>
	<p class="paratype03">taṃ sutvā rājā puttassa balaṃ jānanto “sādhu tāta, gacchāhī”ti sampaṭicchi. so mātāpitaro vanditvā nagaramhā nikkhami. tamatthaṃ pakāsento satthā upaḍḍhagāthamāha — </p>
	<p class="paratype40">78<b>.</b> </p>
	<p class="paratype04">“tato have dhitimā rājaputto, vanditvā mātu ca pitu ca pāde”ti. </p>
	<p class="paratype22">tattha <b>pāde</b>ti pāde vanditvā nikkhantoti attho.</p>
	<p class="paratype03">athassa mātāpitaropi bhaginīpi bhariyāpi amaccaparijanehi saddhiṃyeva nikkhamiṃsu. so nagarā nikkhamitvā pitaraṃ maggaṃ pucchitvā suṭṭhu vavatthapetvā mātāpitaro vanditvā sesānaṃ ovādaṃ datvā acchambhito kesarasīho viya maggaṃ āruyha yakkhāvāsaṃ pāyāsi. taṃ gacchantaṃ disvā mātā sakabhāvena saṇṭhātuṃ asakkontī pathaviyaṃ pati. pitā bāhā paggayha mahantena saddena kandi. tampi atthaṃ pakāsento satthā --</p>
	<p class="paratype03">“dukhinissa mātā nipatā pathabyā, pitāssa paggayha bhujāni kandatī”ti. — </p>
	<p class="paratype25">upaḍḍhagāthaṃ vatvā tassa pitarā payuttaṃ āsīsavādaṃ abhivādanavādaṃ mātarā bhaginībhariyāhi ca kataṃ saccakiriyaṃ pakāsento aparāpi catasso gāthā abhāsi — </p>
	<p class="paratype40">79<b>.</b> </p>
	<p class="paratype21">“taṃ gacchantaṃ tāva pitā viditvā, parammukho vandati pañjalīko. </p>
	<p class="paratype27">somo ca rājā varuṇo ca rājā, pajāpatī candimā sūriyo ca. </p>
	<p class="paratype22">etehi gutto purisādakamhā, anuññāto sotthi paccehi tāta. </p>
	<p class="paratype40">80<b>.</b> </p>
	<p class="paratype21">“yaṃ daṇḍakirañño gatassa mātā, rāmassakāsi sotthānaṃ suguttā. </p>
	<p class="paratype27">taṃ te ahaṃ sotthānaṃ karomi, etena saccena sarantu devā. </p>
	<p class="paratype22">anuññāto sotthi paccehi putta. </p>
	<p class="paratype40">81<b>.</b> </p>
	<p class="paratype21">“āvī raho vāpi manopadosaṃ, nāhaṃ sare jātu malīnasatte. </p>
	<p class="paratype22">etena saccena sarantu devā, anuññāto sotthi paccehi bhātika. </p>
	<p class="paratype40">82<b>.</b> </p>
	<p class="paratype21">“yasmā ca me anadhimanosi sāmi, na cāpi me manasā appiyosi. </p>
	<p class="paratype22">etena saccena sarantu devā, anuññāto sotthi paccehi sāmī”ti.</p>
	<p class="paratype03">tattha <b>parammukho</b>ti ayaṃ me putto parammukho mātāpitaro vanditvā gacchati, iti etaṃ parammukhaṃ gacchantaṃ disvā viditvā. <b>pañjalīko</b>ti tasmiṃ kāle sirasi añjaliṃ ṭhapetvā vandati devatā namassati. <b>purisādakamhā</b>ti purisādassa santikā tena anuññāto sotthinā paccehi.</p>
	<p class="paratype03"><b>rāmassakāsī</b>ti rāmassa akāsi. eko kira bārāṇasivāsī rāmo nāma mātuposako mātāpitaro paṭijagganto vohāratthāya gato daṇḍakirañño vijite kumbhavatīnagaraṃ gantvā navavidhena vassena sakalaraṭṭhe vināsiyamāne mātāpitūnaṃ guṇaṃ sari. atha naṃ mātupaṭṭhānakammassa phalena devatā sotthinā ānayitvā mātu adaṃsu. taṃ kāraṇaṃ sutavasenāharitvā evamāha. <b>sotthāna</b>nti sotthibhāvaṃ. taṃ pana kiñcāpi devatā kariṃsu, mātupaṭṭhānaṃ nissāya nibbattattā pana mātā akāsīti vuttaṃ. <b>taṃ te aha</b>nti ahampi te tameva sotthānaṃ karomi, maṃ nissāya tatheva tava sotthibhāvo hotūti attho. atha vā <b>karomī</b>ti icchāmi. <b>etena saccenā</b>ti sace devatāhi tassa sotthinā ānītabhāvo sacco, etena saccena mamapi puttaṃ sarantu devā, rāmaṃ viya tampi āharitvā mama dassantūti attho. <b>anuññāto</b>ti porisādena “gacchā”ti anuññāto devatānaṃ ānubhāvena sotthi paṭiāgaccha puttāti vadati.</p>
	<p class="paratype03"><b>jātu malīnasatte</b>ti jātu ekaṃsena alīnasatte mama bhātike ahaṃ sammukhā vā parammukhā vā manopadosaṃ na sarāmi, na mayā tamhi manopadoso katapubboti evamassa kaniṭṭhā saccamakāsi. <b>yasmā ca me anadhimanosi</b>, <b>sāmī</b>ti mama, sāmi alīnasattu yasmā tvaṃ anadhimanosi, maṃ abhibhavitvā atikkamitvā aññaṃ manena na patthesi. <b>na cāpi me manasā appiyosī</b>ti mayhampi ca manasā tvaṃ appiyo na hosi, aññamaññaṃ piyasaṃvāsāva mayanti evamassa aggamahesī saccamakāsi.</p>
	<p class="paratype03">kumāropi pitarā akkhātanayena rakkhāvāsamaggaṃ paṭipajji. yakkhopi “khattiyā nāma bahumāyā honti, ko jānāti, kiṃ bhavissatī”ti rukkhaṃ abhiruhitvā rañño āgamanaṃ olokento nisīdi. so kumāraṃ āgacchantaṃ disvā “pitaraṃ nivattetvā putto āgato bhavissati, natthi me bhayan”ti otaritvā tassa piṭṭhiṃ dassento nisīdi. so āgantvā tassa purato aṭṭhāsi. atha yakkho gāthamāha — </p>
	<p class="paratype40">83<b>.</b> </p>
	<p class="paratype21">“brahā ujū cārumukho kutosi, na maṃ pajānāsi vane vasantaṃ. </p>
	<p class="paratype22">luddaṃ maṃ ñatvā ‘purisādako’si, ko sotthimājānamidhāvajeyyā”ti.</p>
	<p class="paratype03">tattha <b>ko sotthimājānamidhāvajeyyā</b>ti kumāra ko nāma puriso attano sotthibhāvaṃ jānanto icchanto idhāgaccheyya, tvaṃ ajānanto āgato maññeti.</p>
	<p class="paratype03">taṃ sutvā kumāro gāthamāha — </p>
	<p class="paratype40">84<b>.</b> </p>
	<p class="paratype21">“jānāmi ludda purisādako tvaṃ, na taṃ na jānāmi vane vasantaṃ. </p>
	<p class="paratype22">ahañca puttosmi jayaddisassa, mamajja khāda pituno pamokkhā”ti.</p>
	<p class="paratype03">tattha <b>pamokkhā</b>ti pamokkhahetu ahaṃ pitu jīvitaṃ datvā idhāgato, tasmā taṃ muñca, maṃ khādāhīti attho.</p>
	<p class="paratype03">tato yakkho gāthamāha — </p>
	<p class="paratype40">85<b>.</b> </p>
	<p class="paratype21">“jānāmi puttoti jayaddisassa, tathā hi vo mukhavaṇṇo ubhinnaṃ. </p>
	<p class="paratype22">sudukkaraññeva kataṃ tavedaṃ, yo mattumicche pituno pamokkhā”ti.</p>
	<p class="paratype03">tattha <b>tathā hi vo</b>ti tādiso vo tumhākaṃ. ubhinnampi sadisova mukhavaṇṇo hotīti attho. <b>kataṃ taveda</b>nti idaṃ tava kammaṃ sudukkaraṃ.</p>
	<p class="paratype03">tato kumāro gāthamāha — </p>
	<p class="paratype40">86<b>.</b> </p>
	<p class="paratype21">“na dukkaraṃ kiñci mahettha maññe, yo mattumicche pituno pamokkhā. </p>
	<p class="paratype22">mātu ca hetu paraloka gantvā, sukhena saggena ca sampayutto”ti.</p>
	<p class="paratype03">tattha <b>kiñci mahettha maññe</b>ti kiñci ahaṃ ettha na maññāmi. idaṃ vuttaṃ hoti — yakkha yo puggalo pitu vā pamokkhatthāya mātu vā hetu paralokaṃ gantvā sukhena sagge nibbattanakasukhena sampayutto bhavituṃ <b>mattumicche</b> marituṃ icchati, tasmā ahaṃ ettha mātāpitūnaṃ atthāya jīvitapariccāge kiñci dukkaraṃ na maññāmīti.</p>
	<p class="paratype03">taṃ sutvā yakkho “kumāra, maraṇassa abhayānakasatto nāma natthi, tvaṃ kasmā na bhāyasī”ti pucchi. so tassa kathento dve gāthā abhāsi — </p>
	<p class="paratype40">87<b>.</b> </p>
	<p class="paratype21">“ahañca kho attano pāpakiriyaṃ, āvī raho vāpi sare na jātu. </p>
	<p class="paratype22">saṅkhātajātīmaraṇohamasmi, yatheva me idha tathā parattha. </p>
	<p class="paratype40">88<b>.</b> </p>
	<p class="paratype21">“khādajja maṃ dāni mahānubhāva, karassu kiccāni imaṃ sarīraṃ. </p>
	<p class="paratype22">rukkhassa vā te papatāmi aggā, chādayamāno mayhaṃ tvamadesi maṃsan”ti.</p>
	<p class="paratype03">tattha <b>sare na jātū</b>ti ekaṃseneva na sarāmi. <b>saṅkhātajātīmaraṇohamasmī</b>ti ahaṃ ñāṇena suparicchinnajātimaraṇo, jātasatto amaraṇadhammo nāma natthīti jānāmi. <b>yatheva me idhā</b>ti yatheva mama idha, tathā paraloke, yathā ca paraloke, tathā idhāpi maraṇato mutti nāma natthīti idampi mama ñāṇena suparicchinnaṃ. <b>karassu kiccānī</b>ti iminā sarīrena kattabbakiccāni kara, imaṃ te mayā nissaṭṭhaṃ sarīraṃ. <b>chādayamāno mayhaṃ tvamadesi maṃsa</b>nti mayi rukkhaggā patitvā mate mama sarīrato tvaṃ chādayamāno rocayamāno yaṃ yaṃ icchasi, taṃ taṃ maṃsaṃ adesi, khādeyyāsīti attho.</p>
	<p class="paratype03">yakkho tassa vacanaṃ sutvā bhīto hutvā “na sakkā imassa maṃsaṃ khādituṃ, upāyena naṃ palāpessāmī”ti cintetvā imaṃ gāthamāha — </p>
	<p class="paratype40">89<b>.</b> </p>
	<p class="paratype21">“idañca te ruccati rājaputta, cajesi pāṇaṃ pituno pamokkhā. </p>
	<p class="paratype22">tasmā hi so tvaṃ taramānarūpo, sambhañja kaṭṭhāni jalehi aggin”ti.</p>
	<p class="paratype03">tattha <b>jalehī</b>ti araññaṃ pavisitvā sāradārūni āharitvā aggiṃ jāletvā niddhūme aṅgāre kara, tattha te maṃsaṃ pacitvā khādissāmīti dīpeti. </p>
	<p class="paratype01">so tathā katvā tassa santikaṃ agamāsi. taṃ kāraṇaṃ pakāsento satthā itaraṃ gāthamāha — </p>
	<p class="paratype40">90<b>.</b> </p>
	<p class="paratype21">“tato have dhitimā rājaputto, dāruṃ samāharitvā mahantamaggiṃ. </p>
	<p class="paratype22">santīpayitvā paṭivedayittha, ādīpito dāni mahāyamaggī”ti.</p>
	<p class="paratype03">yakkho aggiṃ katvā āgataṃ kumāraṃ oloketvā “ayaṃ purisasīho, maraṇāpissa bhayaṃ natthi, mayā ettakaṃ kālaṃ evaṃ nibbhayo nāma na diṭṭhapubbo”ti lomahaṃsajāto kumāraṃ punappunaṃ olokento nisīdi. kumāro tassa kiriyaṃ disvā gāthamāha — </p>
	<p class="paratype40">91<b>.</b> </p>
	<p class="paratype21">“khādajja maṃ dāni pasayhakāri, kiṃ maṃ muhuṃ pekkhasi haṭṭhalomo. </p>
	<p class="paratype22">tathā tathā tuyhamahaṃ karomi, yathā yathā maṃ chādayamāno adesī”ti.</p>
	<p class="paratype03">tattha <b>muhu</b>nti punappunaṃ. <b>tathā tathā tuyhamaha</b>nti ahaṃ tuyhaṃ tathā tathā vacanaṃ karomi, idāni kiṃ karissāmi, yathā yathā maṃ chādayamāno rocayamāno adesi khādissasi, tasmā khādajja manti.</p>
	<p class="paratype03">athassa vacanaṃ sutvā yakkho gāthamāha — </p>
	<p class="paratype40">92<b>.</b> </p>
	<p class="paratype21">“ko tādisaṃ arahati khāditāye, dhamme ṭhitaṃ saccavādiṃ vadaññuṃ. </p>
	<p class="paratype22">muddhāpi tassa viphaleyya sattadhā, yo tādisaṃ saccavādiṃ adeyyā”ti.</p>
	<p class="paratype03">taṃ sutvā kumāro “sace maṃ na khāditukāmosi, atha kasmā dārūni bhañjāpetvā aggiṃ kāresī”ti vatvā “palāyissati nu kho, noti tava pariggaṇhanatthāyā”ti vutte “tvaṃ idāni maṃ kathaṃ pariggaṇhissasi, yohaṃ tiracchānayoniyaṃ nibbatto sakkassa devarañño attānaṃ pariggaṇhituṃ nādāsin”ti vatvā āha — </p>
	<p class="paratype40">93<b>.</b> </p>
	<p class="paratype21">“idañhi so brāhmaṇaṃ maññamāno, saso avāsesi sake sarīre. </p>
	<p class="paratype22">teneva so candimā devaputto, sasatthuto kāmaduhajja yakkhā”ti.</p>
	<p class="paratype03">tassattho — idañhi so sasapaṇḍito “brāhmaṇo eso”ti brāhmaṇaṃ maññamāno “ajja imaṃ sarīraṃ khāditvā idheva vasā”ti evaṃ sake sarīre attano sarīraṃ dātuṃ avāsesi, vasāpesīti attho. sarīrañcassa bhakkhatthāya adāsi. sakko pabbatarasaṃ pīḷetvā ādāya candamaṇḍale sasalakkhaṇaṃ akāsi. tato paṭṭhāya teneva sasalakkhaṇena so candimā devaputto “sasī sasī”ti evaṃ sasatthuto lokassa kāmaduho pemavaḍḍhano ajja yakkha virocati. kappaṭṭhiyañhetaṃ pāṭihāriyanti.</p>
	<p class="paratype03">taṃ sutvā yakkho kumāraṃ vissajjento gāthamāha — </p>
	<p class="paratype40">94<b>.</b> </p>
	<p class="paratype21">“cando yathā rāhumukhā pamutto, virocate pannaraseva bhāṇumā. </p>
	<p class="paratype27">evaṃ tuvaṃ porisādā pamutto, viroca kappile mahānubhāva. </p>
	<p class="paratype22">āmodayaṃ pitaraṃ mātarañca, sabbo ca te nandatu ñātipakkho”ti.</p>
	<p class="paratype03">tattha <b>bhāṇumā</b>ti sūriyo. idaṃ vuttaṃ hoti — yathā pannarase rāhumukhā mutto cando vā bhāṇumā vā virocati, evaṃ tvampi mama santikā mutto kapilaraṭṭhe viroca mahānubhāvāti. <b>nandatū</b>ti tussatu.</p>
	<p class="paratype03">gaccha mahāvīrāti mahāsattaṃ uyyojesi. sopi taṃ nibbisevanaṃ katvā pañca sīlāni datvā “yakkho nu kho esa, no”ti pariggaṇhanto “yakkhānaṃ akkhīni rattāni honti animmisāni ca, chāyā na paññāyati, acchambhitā honti. nāyaṃ yakkho, manusso eso. mayhaṃ pitu kira tayo bhātaro yakkhiniyā gahitā. tesu etāya dve khāditā bhavissanti, eko puttasinehena paṭijaggito bhavissati, iminā tena bhavitabbaṃ, imaṃ netvā mayhaṃ pitu ācikkhitvā rajje patiṭṭhāpessāmī”ti cintetvā “ehi ambho, na tvaṃ yakkho, pitu me jeṭṭhabhātikosi, ehi mayā saddhiṃ gantvā kulasantake rajje chattaṃ ussāpehī”ti vatvā itarena “nāhaṃ manusso”ti vutte “na tvaṃ mayhaṃ saddahasi, atthi pana so, yassa saddahasī”ti pucchitvā “atthi asukaṭṭhāne dibbacakkhukatāpaso”ti vutte taṃ ādāya tattha agamāsi. tāpaso te disvāva “kiṃ karontā pitāputtā araññe carathā”ti vatvā tesaṃ ñātibhāvaṃ kathesi . porisādo tassa saddahitvā “tāta, tvaṃ gaccha, ahaṃ ekasmiññeva attabhāve dvidhā jāto, na me rajjenattho, pabbajissāmahan”ti tāpasassa santike isipabbajjaṃ pabbaji. atha naṃ kumāro vanditvā nagaraṃ agamāsi. tamatthaṃ pakāsento satthā — </p>
	<p class="paratype40">95<b>.</b> </p>
	<p class="paratype21">“tato have dhitimā rājaputto, katañjalī pariyāya porisādaṃ. </p>
	<p class="paratype22">anuññāto sotthi sukhī arogo, paccāgamā kapilamalīnasattā”ti. — </p>
	<p class="paratype25">gāthaṃ vatvā tassa nagaraṃ gatassa negamādīhi katakiriyaṃ dassento osānagāthamāha — </p>
	<p class="paratype40">96<b>.</b> </p>
	<p class="paratype21">“taṃ negamā jānapadā ca sabbe, hatthārohā rathikā pattikā ca. </p>
	<p class="paratype22">namassamānā pañjalikā upāgamuṃ, namatthu te dukkarakārakosī”ti.</p>
	<p class="paratype03">rājā “kumāro kira āgato”ti sutvā paccuggamanaṃ akāsi. kumāro mahājanaparivāro gantvā rājānaṃ vandi. atha naṃ so pucchi — “tāta, kathaṃ tādisā porisādā muttosī”ti. “tāta, nāyaṃ yakkho, tumhākaṃ jeṭṭhabhātiko, esa mayhaṃ petteyyo”ti sabbaṃ pavattiṃ ārocetvā “tumhehi mama petteyyaṃ daṭṭhuṃ vaṭṭatī”ti āha. rājā taṅkhaṇaññeva bheriṃ carāpetvā mahantena parivārena tāpasānaṃ santikaṃ agamāsi. mahātāpaso tassa yakkhiniyā ānetvā akhāditvā positakāraṇañca yakkhābhāvakāraṇañca tesaṃ ñātibhāvañca sabbaṃ vitthārato kathesi. rājā “ehi, bhātika, rajjaṃ kārehī”ti āha. “alaṃ mahārājā”ti. “tena hi etha uyyāne vasissatha, ahaṃ vo catūhi paccayehi upaṭṭhahissāmī”ti? “na āgacchāmi mahārājā”ti. rājā tesaṃ assamapadato avidūre ekaṃ pabbatantaraṃ bandhitvā mahantaṃ taḷākaṃ kāretvā kedāre sampādetvā mahaḍḍhakulasahassaṃ ānetvā mahāgāmaṃ nivāsetvā tāpasānaṃ bhikkhācāraṃ paṭṭhapesi. so gāmo cūḷakammāsadammanigamo nāma jāto. sutasomamahāsattena porisādassa damitapadeso pana mahākammāsadammanigamoti veditabbo.</p>
	<p class="paratype03">satthā idaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakatthero sotāpattiphale patiṭṭhahi. tadā mātāpitaro mahārājakulāni ahesuṃ, tāpaso sāriputto, porisādo aṅgulimālo, kaniṭṭhā uppalavaṇṇā, aggamahesī rāhulamātā, alīnasattukumāro pana ahameva ahosinti. </p>
	<p class="paratype06">jayaddisajātakavaṇṇanā tatiyā. </p> 
</body>
</html>