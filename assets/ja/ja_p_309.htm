<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [303] 3. ekarājajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>1. kāliṅgavaggo</h4>
	<h5>[303] 3. ekarājajātakavaṇṇanā</h5>
	<p class="paratype03"><b>anuttare kāmaguṇe samiddhe</b>ti idaṃ satthā jetavane viharanto aññataraṃ kosalarājasevakaṃ ārabbha kathesi. paccuppannavatthu heṭṭhā <b>seyyajātake</b> (jā. 1.3.94 ādayo) kathitameva. idha pana satthā “na tvaññeva anatthena atthaṃ āhari, porāṇakapaṇḍitāpi attano anatthena atthaṃ āhariṃsū”ti vatvā atītaṃ āhari.</p>
	<p class="paratype03">atīte bārāṇasirañño upaṭṭhāko amacco rājantepure dubbhi. rājā paccakkhatova tassa dosaṃ disvā taṃ raṭṭhā pabbājesi. so dubbhisenaṃ nāma kosalarājānaṃ upaṭṭhahantoti sabbaṃ <b>mahāsīlavajātake</b> (jā. 1.1.51) kathitameva. idha pana dubbhiseno mahātale amaccamajjhe nisinnaṃ bārāṇasirājānaṃ gaṇhāpetvā sikkāya pakkhipāpetvā uttarummāre heṭṭhāsīsakaṃ olambāpesi. rājā corarājānaṃ ārabbha mettaṃ bhāvetvā kasiṇaparikammaṃ katvā jhānaṃ nibbattesi, bandhanaṃ chijji, tato rājā ākāse pallaṅkena nisīdi. corarājassa sarīre dāho uppajji, “ḍayhāmi ḍayhāmī”ti bhūmiyaṃ aparāparaṃ parivattati. “kimetan”ti vutte “mahārāja, tumhe evarūpaṃ dhammikarājānaṃ niraparādhaṃ dvārassa uttarummāre heṭṭhāsīsakaṃ olambāpethā”ti vadiṃsu. tena hi vegena gantvā mocetha nanti. purisā gantvā rājānaṃ ākāse pallaṅkena nisinnaṃ disvā āgantvā dubbhisenassa ārocesuṃ. so vegena gantvā taṃ vanditvā khamāpetuṃ paṭhamaṃ gāthamāha — </p>
	<p class="paratype40">9<b>.</b> </p>
	<p class="paratype21">“anuttare kāmaguṇe samiddhe, bhutvāna pubbe vasi ekarāja. </p>
	<p class="paratype22">sodāni dugge narakamhi khitto, nappajjahe vaṇṇabalaṃ purāṇan”ti. </p>
	<p class="paratype01">tattha <b>vasī</b>ti vuttho. <b>ekarājā</b>ti bodhisattaṃ nāmenālapati. <b>sodānī</b>ti so tvaṃ idāni. <b>dugge</b>ti visame. <b>narakamhī</b>ti āvāṭe. olambitaṭṭhānaṃ sandhāyetaṃ vuttaṃ. <b>nappajjahe vaṇṇabalaṃ purāṇa</b>nti evarūpe visamaṭṭhāne khittopi porāṇakavaṇṇañca balañca nappajahasīti pucchati.</p>
	<p class="paratype03">taṃ sutvā bodhisatto sesagāthā avoca — </p>
	<p class="paratype40">10<b>.</b> </p>
	<p class="paratype21">“pubbeva khantī ca tapo ca mayhaṃ, sampatthitā dubbhisena ahosi. </p>
	<p class="paratype22">taṃdāni laddhāna kathaṃ nu rāja, jahe ahaṃ vaṇṇabalaṃ purāṇaṃ. </p>
	<p class="paratype40">11<b>.</b> </p>
	<p class="paratype21">“sabbā kirevaṃ pariniṭṭhitāni, yasassinaṃ paññavantaṃ visayha. </p>
	<p class="paratype22">yaso ca laddhā purimaṃ uḷāraṃ, nappajjahe vaṇṇabalaṃ purāṇaṃ. </p>
	<p class="paratype40">12<b>.</b> </p>
	<p class="paratype21">“panujja dukkhena sukhaṃ janinda, sukhena vā dukkhamasayhasāhi. </p>
	<p class="paratype22">ubhayattha santo abhinibbutattā, sukhe ca dukkhe ca bhavanti tulyā”ti.</p>
	<p class="paratype03">tattha <b>khantī</b>ti adhivāsanakhanti. <b>tapo</b>ti tapacaraṇaṃ. <b>sampatthitā</b>ti icchitā abhikaṅkhitā . <b>dubbhisenā</b>ti taṃ nāmenālapati. <b>taṃdāni laddhānā</b>ti taṃ patthanaṃ idānāhaṃ labhitvā. <b>jahe</b>ti kena kāraṇena ahaṃ jaheyyaṃ. yassa hi dukkhaṃ vā domanassaṃ vā hoti, so taṃ jaheyyāti dīpeti.</p>
	<p class="paratype03"><b>“sabbā kirevaṃ pariniṭṭhitānī”</b>ti anussavavasena attano sampattiṃ dassento āha . idaṃ vuttaṃ hoti — sabbāneva mama kattabbakiccāni dānasīlabhāvanāuposathakammāni pubbeva niṭṭhitānīti. <b>yasassinaṃ paññavantaṃ visayhā</b>ti parivārasampattiyā yasassi, paññāsampadāya paññavanta, asayhasāhitāya visayha. evaṃ tīṇipetāni ālapanāneva. <b>na</b>nti panettha nipāto . byañjanasiliṭṭhatāvasenantakārassa sānunāsikatā katāti paccetabbā. <b>yaso cā</b>ti yasañca, ayameva vā pāṭho. <b>laddhā purima</b>nti labhitvā purimaṃ pubbe aladdhapubbaṃ. <b>uḷāra</b>nti mahantaṃ. kilesavikkhambhanamettābhāvanājhānuppattiyo sandhāyevamāha. <b>nappajjahe</b>ti evarūpaṃ yasaṃ laddhā kiṃkāraṇā purāṇavaṇṇabalaṃ jahissāmīti attho.</p>
	<p class="paratype03"><b>dukkhenā</b>ti tayā uppāditena narakamhi khipanadukkhena mama rajjasukhaṃ panuditvā. <b>sukhena vā dukkha</b>nti jhānasukhena vā taṃ dukkhaṃ panuditvā. <b>ubhayattha santo</b>ti ye santo honti mādisā, te dvīsupi etesu koṭṭhāsesu abhinibbutasabhāvā majjhattā <b>sukhe ca dukkhe ca bhavanti tulyā,</b> ekasadisā nibbikārāva hontīti.</p>
	<p class="paratype03">idaṃ sutvā dubbhiseno bodhisattaṃ khamāpetvā “tumhākaṃ rajjaṃ tumheva kāretha, ahaṃ vo core paṭibāhissāmī”ti vatvā tassa duṭṭhāmaccassa rājāṇaṃ kāretvā pakkāmi. bodhisattopi rajjaṃ amaccānaṃ niyyādetvā isipabbajjaṃ pabbajitvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā dubbhiseno ānando ahosi, bārāṇasirājā pana ahameva ahosin”ti. </p>
	<p class="paratype06">ekarājajātakavaṇṇanā tatiyā. </p> 
</body>
</html>