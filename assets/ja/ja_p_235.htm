<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [229] 9. palāyitajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>8. kāsāvavaggo</h4>
	<h5>[229] 9. palāyitajātakavaṇṇanā</h5>
	<p class="paratype01"><b>gajaggameghehī</b>ti idaṃ satthā jetavane viharanto palāyitaparibbājakaṃ ārabbha kathesi. so kira vādatthāya sakalajambudīpaṃ vicaritvā kañci paṭivādiṃ alabhitvā anupubbena sāvatthiṃ gantvā “atthi nu kho koci mayā saddhiṃ vādaṃ kātuṃ samattho”ti manusse pucchi. manussā “tādisānaṃ sahassenapi saddhiṃ vādaṃ kātuṃ samattho sabbaññū dvipadānaṃ aggo mahāgotamo dhammissaro parappavādamaddano, sakalepi jambudīpe uppanno parappavādo taṃ bhagavantaṃ atikkamituṃ samattho nāma natthi. velantaṃ patvā samuddaūmiyo viya hi sabbavādā tassa pādamūlaṃ patvā cuṇṇavicuṇṇā hontī”ti buddhaguṇe kathesuṃ. paribbājako “kahaṃ pana so etarahī”ti pucchitvā “jetavane”ti sutvā “idānissa vādaṃ āropessāmī”ti mahājanaparivuto jetavanaṃ gacchanto jetena rājakumārena navakoṭidhanaṃ vissajjetvā kāritaṃ jetavanadvārakoṭṭhakaṃ disvā “ayaṃ samaṇassa gotamassa vasanapāsādo”ti pucchitvā “dvārakoṭṭhako ayan”ti sutvā “dvārakoṭṭhako tāva evarūpo, vasanagehaṃ kīdisaṃ bhavissatī”ti vatvā “gandhakuṭi nāma appameyyā”ti vutte “evarūpena samaṇena saddhiṃ ko vādaṃ karissatī”ti tatova palāyi. manussā unnādino hutvā jetavanaṃ pavisitvā satthārā “kiṃ akāle āgatatthā”ti vuttā taṃ pavattiṃ kathayiṃsu. satthā “na kho upāsakā idāneva, pubbepesa mama vasanaṭṭhānassa dvārakoṭṭhakaṃ disvā palāyatevā”ti vatvā tehi yācito atītaṃ āhari.</p>
	<p class="paratype03">atīte gandhāraraṭṭhe takkasilāyaṃ bodhisatto rajjaṃ kāresi, bārāṇasiyaṃ brahmadatto. so “takkasilaṃ gaṇhissāmī”ti mahantena balakāyena gantvā nagarato avidūre ṭhatvā “iminā niyāmena hatthī pesetha, iminā asse, iminā rathe, iminā pattī, evaṃ dhāvitvā āvudhehi paharatha, evaṃ ghanavassavalāhakā viya saravassaṃ vassathā”ti tenaṃ vicārento imaṃ gāthādvayamāha — </p>
	<p class="paratype40">157<b>.</b> </p>
	<p class="paratype21">“gajaggameghehi hayaggamālibhi, rathūmijātehi sarābhivassebhi. </p>
	<p class="paratype22">tharuggahāvaṭṭadaḷhappahāribhi, parivāritā takkasilā samantato. </p>
	<p class="paratype40">158<b>.</b> </p>
	<p class="paratype21">“abhidhāvatha cūpadhāvatha ca, vividhā vināditā vadantibhi. </p>
	<p class="paratype22">vattatajja tumulo ghoso yathā, vijjulatā jaladharassa gajjato”ti.</p>
	<p class="paratype03">tattha <b>gajaggameghehī</b>ti aggagajameghehi, koñcanādaṃ gajjantehi mattavaravāraṇavalāhakehīti attho. <b>hayaggamālibhī</b>ti aggahayamālīhi, varasindhavavalāhakakulehi assānīkehīti attho. <b>rathūmijātehī</b>ti sañjātaūmivegehi sāgarasalilehi viya sañjātarathūmīhi, rathānīkehīti attho. <b>sarābhivassebhī</b>ti tehiyeva rathānīkehi ghanavassamegho viya saravassaṃ vassantehi . <b>tharuggahāvaṭṭadaḷhappahāribhī</b>ti tharuggahehi āvaṭṭadaḷhappahārīhi, ito cito ca āvattitvā parivattitvā daḷhaṃ paharantehi gahitakhaggaratanatharudaṇḍehi pattiyodhehi cāti attho. <b>parivāritā takkasilā samantato</b>ti yathā ayaṃ takkasilā parivāritā hoti, sīghaṃ tathā karothāti attho.</p>
	<p class="paratype03"><b>abhidhāvatha</b> <b>cūpadhāvatha cā</b>ti vegena dhāvatha ceva upadhāvatha ca. <b>vividhā vināditā vadantibhī</b>ti varavāraṇehi saddhiṃ vividhā vinaditā bhavatha, selitagajjitavāditehi nānāviravā hothāti attho. <b>vattatajja tumulo ghoso</b>ti vattatu ajja tumulo mahanto asanisaddasadiso ghoso. <b>yathā vijjulatā jaladharassa gajjato</b>ti yathā gajjantassa jaladharassa mukhato niggatā vijjulatā caranti, evaṃ vicarantā nagaraṃ parivāretvā rajjaṃ gaṇhathāti vadati.</p>
	<p class="paratype03">iti so rājā gajjitvā senaṃ vicāretvā nagaradvārasamīpaṃ gantvā dvārakoṭṭhakaṃ disvā “idaṃ rañño vasanagehan”ti pucchitvā “ayaṃ nagaradvārakoṭṭhako”ti vutte “nagaradvārakoṭṭhako tāva evarūpo, rañño nivesanaṃ kīdisaṃ bhavissatī”ti vatvā “vejayantapāsādasadisan”ti sutvā “evaṃ yasasampannena raññā saddhiṃ yujjhituṃ na sakkhissāmā”ti dvārakoṭṭhakaṃ disvāva nivattitvā palāyitvā bārāṇasimeva agamāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā bārāṇasirājā palāyitaparibbājako ahosi, takkasilarājā pana ahameva ahosin”ti. </p>
	<p class="paratype06">palāyitajātakavaṇṇanā navamā. </p> 
</body>
</html>