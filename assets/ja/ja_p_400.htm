<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [394] 9. vaṭṭakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>2. kharaputtavaggo</h4>
	<h5>[394] 9. vaṭṭakajātakavaṇṇanā</h5>
	<p class="paratype03"><b>paṇīta</b>nti idaṃ satthā jetavane viharanto ekaṃ lolabhikkhuṃ ārabbha kathesi. tañhi satthā “saccaṃ kira tvaṃ bhikkhu lolo”ti pucchitvā “āma, bhante”ti vutte “na kho bhikkhu idāneva lolo, pubbepi tvaṃ loloyeva, lolatāya pana bārāṇasiyaṃ hatthigavāssapurisakuṇapehi atitto ‘ito uttaritaraṃ labhissāmī’ti araññaṃ paviṭṭhosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto vaṭṭakayoniyaṃ nibbattitvā araññe lūkhatiṇabījāhāro vasi. tadā bārāṇasiyaṃ eko lolakāko hatthikuṇapādīhi atitto “ito uttaritaraṃ labhissāmī”ti araññaṃ pavisitvā phalāphalaṃ khādanto bodhisattaṃ disvā “ayaṃ vaṭṭako ativiya thūlasarīro, madhuraṃ gocaraṃ khādati maññe, etassa gocaraṃ pucchitvā taṃ khāditvā ahampi thūlo bhavissāmī”ti cintetvā bodhisattassa uparibhāge sākhāya nilīyitvā bodhisattaṃ pucchi “bho vaṭṭaka, kiṃ nāma paṇītāhāraṃ bhuñjasi, thūlasarīro ahosī”ti? bodhisatto tena pucchito tena saddhiṃ paṭisanthāraṃ karonto paṭhamaṃ gāthamāha — </p>
	<p class="paratype40">128<b>.</b> </p>
	<p class="paratype21">“paṇītaṃ bhuñjase bhattaṃ, sappitelañca mātula. </p>
	<p class="paratype22">atha kena nu vaṇṇena, kiso tvamasi vāyasā”ti.</p>
	<p class="paratype03">tattha <b>bhatta</b>nti manussānaṃ bhojananiyāmena paṭiyāditabhattaṃ. <b>mātulā</b>ti taṃ piyasamudācārena ālapati. <b>kiso</b>ti appamaṃsalohito.</p>
	<p class="paratype03">tassa vacanaṃ sutvā kāko tisso gāthā abhāsi — </p>
	<p class="paratype40">129<b>.</b> </p>
	<p class="paratype21">“amittamajjhe vasato, tesu āmisamesato. </p>
	<p class="paratype22">niccaṃ ubbiggahadayassa, kuto kākassa daḷhiyaṃ. </p>
	<p class="paratype40">130<b>.</b> </p>
	<p class="paratype21">“niccaṃ ubbegino kākā, dhaṅkā pāpena kammunā. </p>
	<p class="paratype22">laddho piṇḍo na pīṇeti, kiso tenasmi vaṭṭaka. </p>
	<p class="paratype40">131<b>.</b> </p>
	<p class="paratype21">“lūkhāni tiṇabījāni, appasnehāni bhuñjasi. </p>
	<p class="paratype22">atha kena nu vaṇṇena, thūlo tvamasi vaṭṭakā”ti.</p>
	<p class="paratype03">tattha <b>daḷhiya</b>nti evarūpassa mayhaṃ kākassa kuto daḷhībhāvo, kuto thūlanti attho. <b>ubbegino</b>ti ubbegavanto. <b>dhaṅkā</b>ti kākānameva nāmaṃ. <b>pāpena kammunā laddho</b>ti kākena manussasantakavilumpanasaṅkhātena pāpena kammena laddho piṇḍo. <b>na pīṇetī</b>ti na tappeti. <b>tenasmī</b>ti tena kāraṇenāhaṃ kiso asmi. <b>appasnehānī</b>ti mandojāni. idaṃ kāko bodhisattaṃ “paṇītabhojanaṃ khādatī”ti saññī hutvāpi vaṭṭakānaṃ gahitagocaraṃ pucchanto āha.</p>
	<p class="paratype03">taṃ sutvā bodhisatto attano thūlabhāvakāraṇaṃ kathento imā gāthā abhāsi — </p>
	<p class="paratype40">132<b>.</b> </p>
	<p class="paratype21">“appicchā appacintāya, adūragamanena ca. </p>
	<p class="paratype22">laddhāladdhena yāpento, thūlo tenasmi vāyasa. </p>
	<p class="paratype40">133<b>.</b> </p>
	<p class="paratype21">“appicchassa hi posassa, appacintasukhassa ca. </p>
	<p class="paratype22">susaṅgahitamānassa, vuttī susamudānayā”ti.</p>
	<p class="paratype03">tattha <b>appicchā</b>ti āhāresu appicchatāya nittaṇhatāya, kevalaṃ sarīrayāpanavaseneva āhārāharaṇatāyāti attho. <b>appacintāyā</b>ti “ajja kahaṃ āhāraṃ labhissāmi, sve kahan”ti evaṃ āhāracintāya abhāvena. <b>adūragamanena cā</b>ti “asukasmiṃ nāma ṭhāne madhuraṃ labhissāmī”ti cintetvā avidūragamanena ca. <b>laddhāladdhenā</b>ti lūkhaṃ vā hotu paṇītaṃ vā, yaṃ laddhaṃ, teneva. <b>thūlo tenasmī</b>ti tena catubbidhena kāraṇena thūlo asmi. <b>vāyasā</b>ti kākaṃ ālapati. <b>appacintasukhassā</b>ti āhāracintārahitānaṃ appacintānamariyānaṃ sukhaṃ assatthīti appacintasukho, tassa tādisena sukhena samannāgatassa. <b>susaṅgahitamānassā</b>ti “ettakaṃ bhuñjitvā jīrāpetuṃ sakkhissāmī”ti evaṃ suṭṭhu saṅgahitāhāramānassa. <b>vuttī susamudānayā</b>ti evarūpassa puggalassa jīvitavutti sukhena sakkā samudānetuṃ susamudānayā sunibbattiyā.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu sotāpattiphale patiṭṭhahi.</p>
	<p class="paratype03">tadā kāko lolabhikkhu ahosi, vaṭṭako pana ahameva ahosinti. </p>
	<p class="paratype06">vaṭṭakajātakavaṇṇanā navamā. </p> 
</body>
</html>