<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [191] 1. ruhakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>5. ruhakavaggo</h4>
	<h5>[191] 1. ruhakajātakavaṇṇanā</h5>
	<p class="paratype03"><b>api</b> <b>ruhaka chinnāpī</b>ti idaṃ satthā jetavane viharanto purāṇadutiyikāpalobhanaṃ ārabbha kathesi. vatthu aṭṭhakanipāte <b>indriyajātake</b> (jā. 1.8.60 ādayo) āvibhavissati. satthā pana taṃ bhikkhuṃ “ayaṃ te bhikkhu itthī anatthakārikā, pubbepi te esā sarājikāya parisāya majjhe lajjāpetvā gehā nikkhamanākāraṃ kāresī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchimhi nibbattitvā vayappatto pitu accayena rajje patiṭṭhāya dhammena rajjaṃ kāresi. tassa ruhako nāma purohito ahosi, tassa purāṇī nāma brāhmaṇī bhariyā. rājā brāhmaṇassa assabhaṇḍakena alaṅkaritvā assaṃ adāsi. so taṃ assaṃ āruyha rañño upaṭṭhānaṃ gacchati. atha naṃ alaṅkatāssassa piṭṭhe nisīditvā gacchantaṃ āgacchantañca disvā tahiṃ tahiṃ ṭhitā manussā “aho assassa rūpaṃ, aho asso sobhatī”ti assameva pasaṃsanti. so gehaṃ āgantvā pāsādaṃ abhiruyha bhariyaṃ āmantesi — “bhadde, amhākaṃ asso ativiya sobhati, ubhosu passesu ṭhitā manussā amhākaṃ assameva vaṇṇentī”ti. sā pana brāhmaṇī thokaṃ chinnikā dhuttikadhātukā, tena naṃ evamāha — “ayya, tvaṃ assassa sobhanakāraṇaṃ na jānāsi, ayaṃ asso attano alaṅkataṃ assabhaṇḍakaṃ nissāya sobhati, sace tvampi asso viya sobhitukāmo assabhaṇḍakaṃ piḷandhitvā antaravīthiṃ oruyha asso viya pāde koṭṭayamāno gantvā rājānaṃ passa, rājāpi taṃ vaṇṇayissati, manussāpi taññeva vaṇṇayissantī”ti.</p>
	<p class="paratype03">so ummattakajātiko brāhmaṇo tassā vacanaṃ sutvā “iminā nāma kāraṇena sā maṃ vadatī”ti ajānitvā tathāsaññī hutvā tathā akāsi. ye ye passanti, te te parihāsaṃ karontā “sobhati ācariyo”ti vadiṃsu. rājā pana naṃ “kiṃ, ācariya, pittaṃ te kupitaṃ, ummattakosi jāto”tiādīni vatvā lajjāpesi. tasmiṃ kāle brāhmaṇo “ayuttaṃ mayā katan”ti lajjito brāhmaṇiyā kujjhitvā “tāyamhi sarājikāya parisāya antare lajjāpito, pothetvā taṃ nikkaḍḍhissāmī”ti gehaṃ agamāsi. dhuttikabrāhmaṇī tassa kujjhitvā āgamanabhāvaṃ ñatvā puretaraññeva cūḷadvārena nikkhamitvā rājanivesanaṃ gantvā catūhapañcāhaṃ tattheva ahosi. rājā taṃ kāraṇaṃ ñatvā purohitaṃ pakkosāpetvā “ācariya, mātugāmassa nāma doso hotiyeva, brāhmaṇiyā khamituṃ vaṭṭatī”ti khamāpanatthāya paṭhamaṃ gāthamāha — </p>
	<p class="paratype40">81<b>.</b> </p>
	<p class="paratype21">“api ruhaka chinnāpi, jiyā sandhīyate puna. </p>
	<p class="paratype22">sandhīyassu purāṇiyā, mā kodhassa vasaṃ gamī”ti.</p>
	<p class="paratype03">tatrāyaṃ saṅkhepattho — bho ruhaka, nanu chinnāpi dhanujiyā puna sandhīyati ghaṭīyati, evameva tvampi purāṇiyā saddhiṃ sandhīyassu, kodhassa vasaṃ mā gamīti.</p>
	<p class="paratype03">taṃ sutvā ruhako dutiyaṃ gāthamāha — </p>
	<p class="paratype40">82<b>.</b> </p>
	<p class="paratype21">“vijjamānesu vākesu, vijjamānesu kārisu. </p>
	<p class="paratype22">aññaṃ jiyaṃ karissāmi, alaññeva purāṇiyā”ti.</p>
	<p class="paratype03">tassattho — mahārāja, dhanukāramuduvākesu ca jiyakārakesu ca manussesu vijjamānesu aññaṃ jiyaṃ karissāmi, imāya chinnāya purāṇiyā jiyāya alaṃ, natthi me koci atthoti. evañca pana vatvā taṃ nīharitvā aññaṃ brāhmaṇiṃ ānesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — saccapariyosāne ukkaṇṭhitabhikkhu sotāpattiphale patiṭṭhahi. “tadā, brāhmaṇī, purāṇadutiyikā ahosi, ruhako ukkaṇṭhitabhikkhu, bārāṇasirājā pana ahameva ahosin”ti. </p>
	<p class="paratype06">ruhakajātakavaṇṇanā paṭhamā. </p> 
</body>
</html>