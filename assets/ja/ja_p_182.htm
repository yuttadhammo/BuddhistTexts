<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [176] 6. kaḷāyamuṭṭhijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>3. kalyāṇavaggo</h4>
	<h5>[176] 6. kaḷāyamuṭṭhijātakavaṇṇanā</h5>
	<p class="paratype03"><b>bālo</b> <b>vatāyaṃ dumasākhagocaro</b>ti idaṃ satthā jetavane viharanto kosalarājānaṃ ārabbha kathesi. ekasmiñhi samaye vassakāle kosalarañño paccanto kupi. tattha ṭhitā yodhā dve tīṇi yuddhāni katvā paccatthike abhibhavituṃ asakkontā rañño sāsanaṃ pesesuṃ. rājā akāle vassāneyeva nikkhamitvā jetavanasamīpe khandhāvāraṃ bandhitvā cintesi — “ahaṃ akāle nikkhanto, kandarapadarādayo udakapūrā, duggamo maggo, satthāraṃ upasaṅkamissāmi, so maṃ ‘kahaṃ gacchasi, mahārājā’ti pucchissati, athāhaṃ etamatthaṃ ārocessāmi, na kho pana maṃ satthā samparāyikenevatthena anuggaṇhāti, diṭṭhadhammikenāpi anuggaṇhātiyeva, tasmiṃ sace me gamanena avuḍḍhi bhavissati, ‘akālo, mahārājā’ti vakkhati. sace pana vuḍḍi bhavissati, tuṇhī bhavissatī”ti. so jetavanaṃ pavisitvā satthāraṃ vanditvā ekamantaṃ nisīdi. satthā “handa kuto nu tvaṃ, mahārāja, āgacchasi divā divassā”ti pucchi. “bhante, ahaṃ paccantaṃ vūpasametuṃ nikkhanto ‘tumhe vanditvā gamissāmī’ti āgatomhī”ti . satthā “pubbepi, mahārāja, rājāno senāya abbhuggacchamānāya paṇḍitānaṃ kathaṃ sutvā akāle abbhuggamanaṃ nāma na gamiṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa atthadhammānusāsako sabbatthakāmacco ahosi. atha rañño paccante kupite paccantayodhā paṇṇaṃ pesesuṃ. rājā vassakāle nikkhamitvā uyyāne khandhāvāraṃ bandhi, bodhisatto rañño santike aṭṭhāsi. tasmiṃ khaṇe assānaṃ kaḷāye sedetvā āharitvā doṇiyaṃ pakkhipiṃsu. uyyāne makkaṭesu eko makkaṭo rukkhā otaritvā tato kaḷāye gahetvā mukhaṃ pūretvā hatthehipi gahetvā uppatitvā rukkhe nisīditvā khādituṃ ārabhi, athassa khādamānassa hatthako eko kaḷāyo bhūmiyaṃ pati. so mukhena ca hatthehi ca gahite sabbe kaḷāye chaḍḍetvā rukkhā oruyha tameva kaḷāyaṃ olokento taṃ kaḷāyaṃ adisvāva puna rukkhaṃ abhiruhitvā aḍḍe sahassaparājito viya socamāno dummukho rukkhasākhāyaṃ nisīdi. rājā makkaṭassa kiriyaṃ disvā bodhisattaṃ āmantetvā “passatha, kiṃ nāmetaṃ makkaṭena katan”ti pucchi. bodhisatto “mahārāja, bahuṃ anavaloketvā appaṃ oloketvā dubbuddhino bālā evarūpaṃ karontiyevā”ti vatvā paṭhamaṃ gāthamāha — </p>
	<p class="paratype40">51<b>.</b> </p>
	<p class="paratype21">“bālo vatāyaṃ dumasākhagocaro, paññā janinda nayimassa vijjati. </p>
	<p class="paratype22">kaḷāyamuṭṭhiṃ avakiriya kevalaṃ, ekaṃ kaḷāyaṃ patitaṃ gavesatī”ti.</p>
	<p class="paratype03">tattha <b>dumasākhagocaro</b>ti makkaṭo. so hi dumasākhāsu gocaraṃ gaṇhāti, sāva assa gocaro sañcaraṇabhūmibhūtā, tasmā “dumasākhagocaro”ti vuccati. <b>janindā</b>ti rājānaṃ ālapati. rājā hi paramissarabhāvena janassa indoti janindo. <b>kaḷāyamuṭṭhi</b>nti caṇakamuṭṭhiṃ. “kāḷarājamāsamuṭṭhin”tipi vadantiyeva. <b>avakiriyā</b>ti avakiritvā. <b>kevala</b>nti sabbaṃ. <b>gavesatī</b>ti bhūmiyaṃ patitaṃ ekameva pariyesati.</p>
	<p class="paratype03">evaṃ vatvā puna bodhisatto taṃ upasaṅkamitvā rājānaṃ āmantetvā dutiyaṃ gāthamāha — </p>
	<p class="paratype40">52<b>.</b> </p>
	<p class="paratype21">“evameva mayaṃ rāja, ye caññe atilobhino. </p>
	<p class="paratype22">appena bahuṃ jiyyāma, kaḷāyeneva vānaro”ti.</p>
	<p class="paratype03">tatrāyaṃ saṅkhepattho — mahārāja, evameva mayañca ye caññe lobhābhibhūtā janā sabbepi appena bahuṃ jiyyāma. mayañhi etarahi akāle vassānasamaye maggaṃ gacchantā appakassa atthassa kāraṇā bahukā atthā parihāyāma. <b>kaḷāyeneva vānaro</b>ti yathā ayaṃ vānaro ekaṃ kaḷāyaṃ pariyesamāno tenekena kaḷāyena sabbakaḷāyehi parihīno, evaṃ mayampi akālena kandarapadarādīsu pūresu gacchamānā appamattakaṃ atthaṃ pariyesamānā bahūhi hatthivāhanāssavāhanādīhi ceva balakāyena ca parihāyissāma. tasmā akāle gantuṃ na vaṭṭatīti rañño ovādaṃ adāsi.</p>
	<p class="paratype03">rājā tassa kathaṃ sutvā tato nivattitvā bārāṇasimeva pāvisi. corāpi “rājā kira coramaddanaṃ karissāmīti nagarā nikkhanto”ti sutvā paccantato palāyiṃsu. paccuppannepi corā “kosalarājā kira nikkhanto”ti sutvā palāyiṃsu. rājā satthu dhammadesanaṃ sutvā uṭṭhāyāsanā vanditvā padakkhiṇaṃ katvā sāvatthimeva pāvisi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, paṇḍitāmacco pana ahameva ahosin”ti. </p>
	<p class="paratype06">kaḷāyamuṭṭhijātakavaṇṇanā chaṭṭhā. </p> 
</body>
</html>