<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [19] 2. nigrodhamigajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>2. sīlavaggo</h4>
	<h5>[19] 2. nigrodhamigajātakavaṇṇanā</h5>
	<p class="paratype03"><b>nigrodhameva seveyyā</b>ti idaṃ satthā jetavane viharanto kumārakassapattherassa mātaraṃ ārabbha kathesi. sā kira rājagahanagare mahāvibhavassa seṭṭhino dhītā ahosi ussannakusalamūlā parimadditasaṅkhārā pacchimabhavikā, antoghaṭe padīpo viya tassā hadaye arahattūpanissayo jalati. sā attānaṃ jānanakālato paṭṭhāya gehe anabhiratā pabbajitukāmā hutvā mātāpitaro āha — “ammatātā, mayhaṃ gharāvāse cittaṃ nābhiramati, ahaṃ niyyānike buddhasāsane pabbajitukāmā, pabbājetha man”ti. amma, kiṃ vadesi, idaṃ kulaṃ bahuvibhavaṃ, tvañca amhākaṃ ekadhītā, na labbhā tayā pabbajitunti. sā punappunaṃ yācitvāpi mātāpitūnaṃ santikā pabbajjaṃ alabhamānā cintesi “hotu, patikulaṃ gatā sāmikaṃ ārādhetvā pabbajissāmī”ti. sā vayappattā patikulaṃ gantvā patidevatā hutvā sīlavatī kalyāṇadhammā agāraṃ ajjhāvasi.</p>
	<p class="paratype03">athassā saṃvāsamanvāya kucchiyaṃ gabbho patiṭṭhahi. sā gabbhassa patiṭṭhitabhāvaṃ na aññāsi. atha tasmiṃ nagare nakkhattaṃ ghosayiṃsu, sakalanagaravāsino nakkhattaṃ kīḷiṃsu, nagaraṃ devanagaraṃ viya alaṅkatapaṭiyattaṃ ahosi. sā pana tāva uḷārāyapi nakkhattakīḷāya vattamānāya attano sarīraṃ na vilimpati nālaṅkaroti, pakativeseneva vicarati.</p>
	<p class="paratype03">atha naṃ sāmiko āha — “bhadde, sakalanagaraṃ nakkhattanissitaṃ, tvaṃ pana sarīraṃ nappaṭijaggasī”ti. ayyaputta, dvattiṃsāya me kuṇapehi pūritaṃ sarīraṃ, kiṃ iminā alaṅkatena, ayañhi kāyo neva devanimmito, na brahmanimmito, na suvaṇṇamayo, na maṇimayo, na haricandanamayo, na puṇḍarīkakumuduppalagabbhasambhūto, na amatosadhapūrito, atha kho kuṇape jāto, mātāpettikasambhavo, aniccucchādanaparimaddanabhedanaviddhaṃsanadhammo, kaṭasivaḍḍhano, taṇhūpādinno, sokānaṃ nidānaṃ, paridevānaṃ vatthu, sabbarogānaṃ ālayo, kammakaraṇānaṃ paṭiggaho, antopūti, bahi niccapaggharaṇo, kimikulānaṃ āvāso, sivathikapayāto, maraṇapariyosāno, sabbalokassa cakkhupathe vattamānopi — </p>
	<p class="paratype21">“aṭṭhinahārusaṃyutto, tacamaṃsāvalepano. </p>
	<p class="paratype22">chaviyā kāyo paṭicchanno, yathābhūtaṃ na dissati. </p>
	<p class="paratype21">“antapūro udarapūro, yakanapeḷassa vatthino. </p>
	<p class="paratype22">hadayassa papphāsassa, vakkassa pihakassa ca. </p>
	<p class="paratype21">“siṅghāṇikāya kheḷassa, sedassa ca medassa ca. </p>
	<p class="paratype22">lohitassa lasikāya, pittassa ca vasāya ca. </p>
	<p class="paratype21">“athassa navahi sotehi, asucī savati sabbadā. </p>
	<p class="paratype22">akkhimhā akkhigūthako, kaṇṇamhā kaṇṇagūthako. </p>
	<p class="paratype21">“siṅghāṇikā ca nāsato, mukhena vamatekadā. </p>
	<p class="paratype22">pittaṃ semhañca vamati, kāyamhā sedajallikā. </p>
	<p class="paratype21">“athassa susiraṃ sīsaṃ, matthaluṅgassa pūritaṃ. </p>
	<p class="paratype22">subhato naṃ maññati bālo, avijjāya purakkhato. (su. ni. 196-201). </p>
	<p class="paratype21">“anantādīnavo kāyo, visarukkhasamūpamo. </p>
	<p class="paratype22">āvāso sabbarogānaṃ, puñjo dukkhassa kevalo. (apa. thera 2.54.55). </p>
	<p class="paratype21">“sace imassa kāyassa, anto bāhirako siyā. </p>
	<p class="paratype22">daṇḍaṃ nūna gahetvāna, kāke soṇe ca vāraye. </p>
	<p class="paratype21">“duggandho asuci kāyo, kuṇapo ukkarūpamo. </p>
	<p class="paratype22">nindito cakkhubhūtehi, kāyo bālābhinandito. </p>
	<p class="paratype21">“allacammapaṭicchanno, navadvāro mahāvaṇo. </p>
	<p class="paratype22">samantato paggharati, asucī pūtigandhiyo”ti. (visuddhi. 1.122).</p>
	<p class="paratype03">ayyaputta, imaṃ kāyaṃ alaṅkaritvā kiṃ karissāmi? nanu imassa alaṅkatakaraṇaṃ gūthapuṇṇaghaṭassa bahi cittakammakaraṇaṃ viya hotīti? seṭṭhiputto tassā vacanaṃ sutvā āha “bhadde, tvaṃ imassa sarīrassa ime dose passamānā kasmā na pabbajasī”ti? “ayyaputta, ahaṃ pabbajjaṃ labhamānā ajjeva pabbajeyyan”ti. seṭṭhiputto “sādhu, ahaṃ taṃ pabbājessāmī”ti vatvā mahādānaṃ pavattetvā mahāsakkāraṃ katvā mahantena parivārena bhikkhunupassayaṃ netvā taṃ pabbājento devadattapakkhiyānaṃ bhikkhunīnaṃ santike pabbājesi. sā pabbajjaṃ labhitvā paripuṇṇasaṅkappā attamanā ahosi.</p>
	<p class="paratype03">athassā gabbhe paripākaṃ gacchante indriyānaṃ aññathattaṃ hatthapādapiṭṭhīnaṃ bahalattaṃ udarapaṭalassa ca mahantataṃ disvā bhikkhuniyo taṃ pucchiṃsu “ayye, tvaṃ gabbhinī viya paññāyasi, kiṃ etan”ti? ayye, “idaṃ nāma kāraṇan”ti na jānāmi, sīlaṃ pana me paripuṇṇanti . atha naṃ tā bhikkhuniyo devadattassa santikaṃ netvā devadattaṃ pucchiṃsu “ayya, ayaṃ kuladhītā kicchena sāmikaṃ ārādhetvā pabbajjaṃ labhi, idāni panassā gabbho paññāyati, mayaṃ imassa gabbhassa gihikāle vā pabbajitakāle vā laddhabhāvaṃ na jānāma, kiṃdāni karomā”ti? devadatto attano abuddhabhāvena ca khantimettānuddayānañca natthitāya evaṃ cintesi “devadattapakkhikā bhikkhunī kucchinā gabbhaṃ pariharati, devadatto ca taṃ ajjhupekkhatiyevāti mayhaṃ garahā uppajjissati, mayā imaṃ uppabbājetuṃ vaṭṭatī”ti. so avīmaṃsitvāva selaguḷaṃ pavaṭṭayamāno viya pakkhanditvā “gacchatha, imaṃ uppabbājethā”ti āha. tā tassa vacanaṃ sutvā uṭṭhāya vanditvā upassayaṃ gatā.</p>
	<p class="paratype03">atha sā daharā tā bhikkhuniyo āha — “ayye, na devadattatthero buddho, nāpi mayhaṃ tassa santike pabbajjā, loke pana aggapuggalassa sammāsambuddhassa santike mayhaṃ pabbajjā, sā ca pana me dukkhena laddhā, mā naṃ antaradhāpetha, etha maṃ gahetvā satthu santikaṃ jetavanaṃ gacchathā”ti. tā taṃ ādāya rājagahā pañcacattālīsayojanikaṃ maggaṃ atikkamma anupubbena jetavanaṃ patvā satthāraṃ vanditvā tamatthaṃ ārocesuṃ. satthā cintesi — “kiñcāpi gihikāle etissā gabbho patiṭṭhito, evaṃ santepi ‘samaṇo gotamo devadattena jahitaṃ ādāya caratī’ti titthiyānaṃ okāso bhavissati. tasmā imaṃ kathaṃ pacchindituṃ sarājikāya parisāya majjhe imaṃ adhikaraṇaṃ vinicchituṃ vaṭṭatī”ti. punadivase rājānaṃ pasenadikosalaṃ mahāanāthapiṇḍikaṃ cūḷānāthapiṇḍikaṃ visākhaṃ mahāupāsikaṃ aññāni ca abhiññātāni mahākulāni pakkosāpetvā sāyanhasamaye catūsu parisāsu sannipatitāsu upālittheraṃ āmantesi “gaccha, tvaṃ catuparisamajjhe imissā daharabhikkhuniyā kammaṃ sodhehī”ti. “sādhu, bhante”ti thero parisamajjhaṃ gantvā attano paññattāsane nisīditvā rañño purato visākhaṃ upāsikaṃ pakkosāpetvā imaṃ adhikaraṇaṃ paṭicchāpesi “gaccha visākhe, ‘ayaṃ daharā asukamāse asukadivase pabbajitā’ti tathato ñatvā imassa gabbhassa pure vā pacchā vā laddhabhāvaṃ jānāhī”ti. upāsikā “sādhū”ti sampaṭicchitvā sāṇiṃ parikkhipāpetvā antosāṇiyaṃ daharabhikkhuniyā hatthapādanābhiudarapariyosānādīni oloketvā māsadivase samānetvā gihibhāve gabbhassa laddhabhāvaṃ tathato ñatvā therassa santikaṃ gantvā tamatthaṃ ārocesi. thero catuparisamajjhe taṃ bhikkhuniṃ suddhaṃ akāsi. sā suddhā hutvā bhikkhusaṅghañca satthārañca vanditvā bhikkhunīhi saddhiṃ upassayameva gatā. sā gabbhaparipākamanvāya padumuttarapādamūle patthitapatthanaṃ mahānubhāvaṃ puttaṃ vijāyi.</p>
	<p class="paratype03">athekadivasaṃ rājā bhikkhunupassayasamīpena gacchanto dārakasaddaṃ sutvā amacce pucchi. amaccā taṃ kāraṇaṃ ñatvā “deva, daharabhikkhunī puttaṃ vijātā, tasseso saddo”ti āhaṃsu. “bhikkhunīnaṃ, bhaṇe, dārakapaṭijagganaṃ nāma palibodho, mayaṃ naṃ paṭijaggissāmā”ti rājā taṃ dārakaṃ nāṭakitthīnaṃ dāpetvā kumāraparihārena vaḍḍhāpesi. nāmaggahaṇadivase cassa “kassapo”ti nāmaṃ akaṃsu. atha naṃ kumāraparihārena vaḍḍhitattā “kumārakassapo”ti sañjāniṃsu. so sattavassikakāle satthu santike pabbajitvā paripuṇṇavasso upasampadaṃ labhitvā gacchante gacchante kāle dhammakathikesu citrakathī ahosi. atha naṃ satthā “etadaggaṃ, bhikkhave, mama sāvakānaṃ bhikkhūnaṃ cittakathikānaṃ yadidaṃ kumārakassapo”ti (a. ni. 1.209, 217) etadagge ṭhapesi. so pacchā vammikasutte (ma. ni. 1.249 ādayo) arahattaṃ pāpuṇi. mātāpissa bhikkhunī vipassanaṃ vaḍḍhetvā aggaphalaṃ pattā. kumārakassapatthero buddhasāsane gaganamajjhe puṇṇacando viya pākaṭo jāto.</p>
	<p class="paratype03">athekadivasaṃ tathāgato pacchābhattaṃ piṇḍapātapaṭikkanto bhikkhūnaṃ ovādaṃ datvā gandhakuṭiṃ pāvisi. bhikkhū ovādaṃ gahetvā attano attano rattiṭṭhānadivāṭṭhānesu divasabhāgaṃ khepetvā sāyanhasamaye dhammasabhāyaṃ sannipatitvā “āvuso, devadattena attano abuddhabhāvena ceva khantimettādīnañca abhāvena kumārakassapatthero ca therī ca ubho nāsitā, sammāsambuddho pana attano dhammarājatāya ceva khantimettānuddayasampattiyā ca ubhinnampi tesaṃ paccayo jāto”ti buddhaguṇe vaṇṇayamānā nisīdiṃsu. satthā buddhalīlāya dhammasabhaṃ āgantvā paññattāsane nisīditvā “kāya nuttha, bhikkhave, etarahi kathāya sannisinnā”ti pucchi. “bhante, tumhākameva guṇakathāyā”ti sabbaṃ ārocayiṃsu. na, bhikkhave, tathāgato idāneva imesaṃ ubhinnaṃ paccayo ca patiṭṭhā ca jāto, pubbepi ahosiyevāti. bhikkhū tassatthassāvibhāvatthāya bhagavantaṃ yāciṃsu. bhagavā bhavantarena paṭicchannaṃ kāraṇaṃ pākaṭaṃ akāsi.</p>
	<p class="paratype03">atīte bārāṇasiyaṃ brahmadatte rajjaṃ kārayamāne bodhisatto migayoniyaṃ paṭisandhiṃ gaṇhi. so mātukucchito nikkhanto suvaṇṇavaṇṇo ahosi, akkhīni panassa maṇiguḷasadisāni ahesuṃ, siṅgāni rajatavaṇṇāni, mukhaṃ rattakambalapuñjavaṇṇaṃ, hatthapādapariyantā lākhārasaparikammakatā viya, vāladhi camarassa viya ahosi, sarīraṃ panassa mahantaṃ assapotakappamāṇaṃ ahosi. so pañcasatamigaparivāro araññe vāsaṃ kappesi nāmena nigrodhamigarājā nāma. avidūre panassa aññopi pañcasatamigaparivāro sākhamigo nāma vasati, sopi suvaṇṇavaṇṇova ahosi.</p>
	<p class="paratype03">tena samayena bārāṇasirājā migavadhappasuto hoti, vinā maṃsena na bhuñjati, manussānaṃ kammacchedaṃ katvā sabbe negamajānapade sannipātetvā devasikaṃ migavaṃ gacchati. manussā cintesuṃ — “ayaṃ rājā amhākaṃ kammacchedaṃ karoti, yaṃnūna mayaṃ uyyāne migānaṃ nivāpaṃ vapitvā pānīyaṃ sampādetvā bahū mige uyyānaṃ pavesetvā dvāraṃ bandhitvā rañño niyyādeyyāmā”ti. te sabbe uyyāne migānaṃ nivāpatiṇāni ropetvā udakaṃ sampādetvā dvāraṃ yojetvā vāgurāni ādāya muggarādinānāvudhahatthā araññaṃ pavisitvā mige pariyesamānā “majjhe ṭhite mige gaṇhissāmā”ti yojanamattaṃ ṭhānaṃ parikkhipitvā saṅkhipamānā nigrodhamigasākhamigānaṃ vasanaṭṭhānaṃ majjhe katvā parikkhipiṃsu. atha naṃ migagaṇaṃ disvā rukkhagumbādayo ca bhūmiñca muggarehi paharantā migagaṇaṃ gahanaṭṭhānato nīharitvā asisattidhanuādīni āvudhāni uggiritvā mahānādaṃ nadantā taṃ migagaṇaṃ uyyānaṃ pavesetvā dvāraṃ pidhāya rājānaṃ upasaṅkamitvā “deva, nibaddhaṃ migavaṃ gacchantā amhākaṃ kammaṃ nāsetha, amhehi araññato mige ānetvā tumhākaṃ uyyānaṃ pūritaṃ, ito paṭṭhāya tesaṃ maṃsāni khādathā”ti rājānaṃ āpucchitvā pakkamiṃsu.</p>
	<p class="paratype03">rājā tesaṃ vacanaṃ sutvā uyyānaṃ gantvā mige olokento dve suvaṇṇamige disvā tesaṃ abhayaṃ adāsi. tato paṭṭhāya pana kadāci sayaṃ gantvā ekaṃ migaṃ vijjhitvā āneti, kadācissa bhattakārako gantvā vijjhitvā āharati. migā dhanuṃ disvāva maraṇabhayena tajjitā palāyanti, dve tayo pahāre labhitvā kilamantipi, gilānāpi honti, maraṇampi pāpuṇanti. migagaṇo taṃ pavattiṃ bodhisattassa ārocesi. so sākhaṃ pakkosāpetvā āha — “samma, bahū migā nassanti, ekaṃsena maritabbe sati ito paṭṭhāya mā kaṇḍena mige vijjhantu, dhammagaṇḍikaṭṭhāne migānaṃ vāro hotu. ekadivasaṃ mama parisāya vāro pāpuṇātu, ekadivasaṃ tava parisāya, vārappatto migo gantvā dhammagaṇḍikāya gīvaṃ ṭhapetvā nipajjatu, evaṃ sante migā kilantā na bhavissantī”ti. so “sādhū”ti sampaṭicchi. tato paṭṭhāya vārappattova migo gantvā dhammagaṇḍikāya gīvaṃ ṭhapetvā nipajjati, bhattakārako āgantvā tattha nipannakameva gahetvā gacchati.</p>
	<p class="paratype03">athekadivasaṃ sākhamigassa parisāya ekissā gabbhinimigiyā vāro pāpuṇi. sā sākhaṃ upasaṅkamitvā “sāmi, ahaṃ gabbhinī, puttaṃ vijāyitvā dve janā vāraṃ gamissāma, mayhaṃ vāraṃ atikkāmehī”ti āha. so “na sakkā tava vāraṃ aññesaṃ pāpetuṃ, tvameva tuyhaṃ vāraṃ jānissasi, gacchāhī”ti āha. sā tassa santikā anuggahaṃ alabhamānā bodhisattaṃ upasaṅkamitvā tamatthaṃ ārocesi. so tassā vacanaṃ sutvā “hotu gaccha tvaṃ, ahaṃ te vāraṃ atikkāmessāmī”ti sayaṃ gantvā dhammagaṇḍikāya sīsaṃ katvā nipajji. bhattakārako taṃ disvā “laddhābhayo migarājā dhammagaṇḍikāya nipanno, kiṃ nu kho kāraṇan”ti vegena gantvā rañño ārocesi. </p>
	<p class="paratype01">rājā tāvadeva rathaṃ āruyha mahantena parivārena āgantvā bodhisattaṃ disvā āha “samma migarāja, nanu mayā tuyhaṃ abhayaṃ dinnaṃ, kasmā tvaṃ idha nipanno”ti. mahārāja, gabbhinī migī āgantvā “mama vāraṃ aññassa pāpehī”ti āha, na sakkā kho pana mayā ekassa maraṇadukkhaṃ aññassa upari nikkhipituṃ, svāhaṃ attano jīvitaṃ tassā datvā tassā santakaṃ maraṇaṃ gahetvā idha nipanno, mā aññaṃ kiñci āsaṅkittha, mahārājāti. rājā āha — “sāmi, suvaṇṇavaṇṇamigarāja, mayā na tādiso khantimettānuddayasampanno manussesupi diṭṭhapubbo, tena te pasannosmi, uṭṭhehi, tuyhañca tassā ca abhayaṃ dammī”ti. “dvīhi abhaye laddhe avasesā kiṃ karissanti, narindā”ti? “avasesānampi abhayaṃ dammi, sāmī”ti. “mahārāja, evampi uyyāneyeva migā abhayaṃ labhissanti, sesā kiṃ karissantī”ti? “etesampi abhayaṃ dammi, sāmī”ti. “mahārāja, migā tāva abhayaṃ labhantu, sesā catuppadā kiṃ karissantī”ti ? “etesampi abhayaṃ dammi, sāmī”ti. “mahārāja, catuppadā tāva abhayaṃ labhantu, dijagaṇā kiṃ karissantī”ti? “etesampi abhayaṃ dammi, sāmī”ti. “mahārāja, dijagaṇā tāva abhayaṃ labhantu, udake vasantā macchā kiṃ karissantī”ti? “etesampi abhayaṃ dammi, sāmī”ti. evaṃ mahāsatto rājānaṃ sabbasattānaṃ abhayaṃ yācitvā uṭṭhāya rājānaṃ pañcasu sīlesu patiṭṭhāpetvā “dhammaṃ cara, mahārāja, mātāpitūsu puttadhītāsu brāhmaṇagahapatikesu negamajānapadesu dhammaṃ caranto samaṃ caranto kāyassa bhedā paraṃ maraṇā sugatiṃ saggaṃ lokaṃ gamissasī”ti rañño buddhalīlāya dhammaṃ desetvā katipāhaṃ uyyāne vasitvā rañño ovādaṃ datvā migagaṇaparivuto araññaṃ pāvisi. sāpi kho migadhenu pupphakaṇṇikasadisaṃ puttaṃ vijāyi. so kīḷamāno sākhamigassa santikaṃ gacchati. atha naṃ mātā tassa santikaṃ gacchantaṃ disvā “putta, ito paṭṭhāya mā etassa santikaṃ gaccha, nigrodhasseva santikaṃ gaccheyyāsī”ti ovadantī imaṃ gāthamāha — </p>
	<p class="paratype40">12<b>.</b> </p>
	<p class="paratype21">“nigrodhameva seveyya, na sākhamupasaṃvase. </p>
	<p class="paratype22">nigrodhasmiṃ mataṃ seyyo, yañce sākhasmi jīvitan”ti.</p>
	<p class="paratype03">tattha <b>nigrodhameva seveyyā</b>ti tāta tvaṃ vā añño vā attano hitakāmo nigrodhameva seveyya bhajeyya upasaṅkameyya, <b>na sākhamupasaṃvase</b>ti sākhamigaṃ pana na upasaṃvase upagamma na saṃvaseyya, etaṃ nissāya jīvikaṃ na kappeyya. <b>nigrodhasmiṃ mataṃ seyyo</b>ti nigrodharañño pādamūle maraṇampi seyyo varaṃ uttamaṃ. <b>yañce sākhasmi jīvita</b>nti yaṃ pana sākhassa santike jīvitaṃ, taṃ neva seyyo na varaṃ na uttamanti attho.</p>
	<p class="paratype03">tato paṭṭhāya ca pana abhayaladdhakā migā manussānaṃ sassāni khādanti, manussā “laddhābhayā ime migā”ti mige paharituṃ vā palāpetuṃ vā na visahanti, te rājaṅgaṇe sannipatitvā rañño tamatthaṃ ārocesuṃ. rājā “mayā pasannena nigrodhamigarājassa varo dinno, ahaṃ rajjaṃ jaheyyaṃ, na ca taṃ paṭiññaṃ bhindāmi, gacchatha na koci mama vijite mige paharituṃ labhatī”ti āha. nigrodhamigo taṃ pavattiṃ sutvā migagaṇaṃ sannipātāpetvā “ito paṭṭhāya paresaṃ sassaṃ khādituṃ na labhissathā”ti mige ovaditvā manussānaṃ ārocāpesi “ito paṭṭhāya sassakārakā manussā sassarakkhaṇatthaṃ vatiṃ mā karontu, khettaṃ pana āvijjhitvā paṇṇasaññaṃ bandhantū”ti. tato paṭṭhāya kira khettesu paṇṇabandhanasaññā udapādi. tato paṭṭhāya paṇṇasaññaṃ atikkamanamigo nāma natthi. ayaṃ kira nesaṃ bodhisattato laddhaovādo. evaṃ migagaṇaṃ ovaditvā bodhisatto yāvatāyukaṃ ṭhatvā saddhiṃ migehi yathākammaṃ gato, rājāpi bodhisattassa ovāde ṭhatvā puññāni katvā yathākammaṃ gato.</p>
	<p class="paratype03">satthā “na, bhikkhave, idānevāhaṃ theriyā ca kumārakassapassa ca avassayo, pubbepi avassayo evā”ti imaṃ dhammadesanaṃ āharitvā catusaccadhammadesanaṃ vinivaṭṭetvā dve vatthūni kathetvā anusandhiṃ ghaṭetvā jātakaṃ samodhānesi “tadā sākhamigo devadatto ahosi, parisāpissa devadattaparisāva, migadhenu therī ahosi, putto kumārakassapo, rājā ānando, nigrodhamigarājā pana ahameva ahosin”ti. </p>
	<p class="paratype06">nigrodhamigajātakavaṇṇanā dutiyā. </p> 
</body>
</html>