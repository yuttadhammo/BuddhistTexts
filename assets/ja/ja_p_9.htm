<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - 3. serivavāṇijajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>1. apaṇṇakavaggo</h4>
	<h5>3. serivavāṇijajātakavaṇṇanā</h5>
	<p class="paratype03"><b>idha ce naṃ virādhesī</b>ti imampi dhammadesanaṃ bhagavā sāvatthiyaṃ viharanto ekaṃ ossaṭṭhavīriyameva bhikkhuṃ ārabbha kathesi. tañhi purimanayeneva bhikkhūhi ānītaṃ disvā satthā āha — “tvaṃ bhikkhu, evarūpe maggaphaladāyake sāsane pabbajitvā vīriyaṃ ossajanto satasahassagghanikāya kañcanapātiyā parihīno serivavāṇijo viya ciraṃ socissasī”ti. bhikkhū tassatthassa āvibhāvatthaṃ bhagavantaṃ yāciṃsu, bhagavā bhavantarena paṭicchannakāraṇaṃ pākaṭamakāsi.</p>
	<p class="paratype03">atīte ito pañcame kappe bodhisatto serivaraṭṭhe kacchapuṭavāṇijo ahosi. so serivanāmakena ekena lolakacchapuṭavāṇijena saddhiṃ vohāratthāya gacchanto nīlavāhaṃ nāma nadiṃ uttaritvā ariṭṭhapuraṃ nāma nagaraṃ pavisanto nagaravīthiyo bhājetvā attano pattavīthiyā bhaṇḍaṃ vikkiṇanto vicari. itaropi attano pattavīthiṃ gaṇhi. tasmiñca nagare ekaṃ seṭṭhikulaṃ parijiṇṇaṃ ahosi, sabbe puttabhātikā ca dhanañca parikkhayaṃ agamaṃsu, ekā dārikā ayyikāya saddhiṃ avasesā ahosi, tā dvepi paresaṃ bhatiṃ katvā jīvanti. gehe pana tāsaṃ mahāseṭṭhinā paribhuttapubbā suvaṇṇapāti bhājanantare nikkhittā dīgharattaṃ avalañjiyamānā malaggahitā ahosi, tā tassā suvaṇṇapātibhāvampi na jānanti. so lolavāṇijo tasmiṃ samaye “maṇike gaṇhatha, maṇike gaṇhathā”ti vicaranto taṃ gharadvāraṃ pāpuṇi. sā kumārikā taṃ disvā ayyikaṃ āha “amma mayhaṃ ekaṃ piḷandhanaṃ gaṇhā”ti. amma mayaṃ duggatā, kiṃ datvā gaṇhissāmāti. ayaṃ no pāti atthi, no ca amhākaṃ upakārā, imaṃ datvā gaṇhāti. sā vāṇijaṃ pakkosāpetvā āsane nisīdāpetvā taṃ pātiṃ datvā “ayya, imaṃ gahetvā tava bhaginiyā kiñcideva dehī”ti āha. vāṇijo pātiṃ hatthena gahetvāva “suvaṇṇapāti bhavissatī”ti parivattetvā pātipiṭṭhiyaṃ sūciyā lekhaṃ kaḍḍhitvā suvaṇṇabhāvaṃ ñatvā “imāsaṃ kiñci adatvāva imaṃ pātiṃ harissāmī”ti “ayaṃ kiṃ agghati, aḍḍhamāsakopissā mūlaṃ na hotī”ti bhūmiyaṃ khipitvā uṭṭhāyāsanā pakkāmi. ekena pavisitvā nikkhantavīthiṃ itaro pavisituṃ labhatīti bodhisatto taṃ vīthiṃ pavisitvā “maṇike gaṇhatha, maṇike gaṇhathā”ti vicaranto tameva gharadvāraṃ pāpuṇi.</p>
	<p class="paratype03">puna sā kumārikā tatheva ayyikaṃ āha. atha naṃ ayyikā “amma, paṭhamaṃ āgatavāṇijo pātiṃ bhūmiyaṃ khipitvā gato, idāni kiṃ datvā gaṇhissāmā”ti āha. amma, so vāṇijo pharusavāco, ayaṃ pana piyadassano mudusallāpo, appeva nāma naṃ gaṇheyyāti. amma, tena hi pakkosāhīti. sā taṃ pakkosi. athassa gehaṃ pavisitvā nisinnassa taṃ pātiṃ adaṃsu. so tassā suvaṇṇapātibhāvaṃ ñatvā “amma, ayaṃ pāti satasahassaṃ agghati, satasahassagghanakabhaṇḍaṃ mayhaṃ hatthe natthī”ti āha. ayya, paṭhamaṃ āgatavāṇijo “ayaṃ aḍḍhamāsakampi na agghatī”ti vatvā bhūmiyaṃ khipitvā gato, ayaṃ pana tava puññena suvaṇṇapāti jātā bhavissati, mayaṃ imaṃ tuyhaṃ dema, kiñcideva no datvā imaṃ gahetvā yāhīti. bodhisatto tasmiṃ khaṇe hatthagatāni pañca kahāpaṇasatāni pañcasatagghanakañca bhaṇḍaṃ sabbaṃ datvā “mayhaṃ imaṃ tulañca pasibbakañca aṭṭha ca kahāpaṇe dethā”ti ettakaṃ yācitvā ādāya pakkāmi. so sīghameva nadītīraṃ gantvā nāvikassa aṭṭha kahāpaṇe datvā nāvaṃ abhiruhi.</p>
	<p class="paratype03">tato lolavāṇijopi puna taṃ gehaṃ gantvā “āharatha taṃ pātiṃ, tumhākaṃ kiñcideva dassāmī”ti āha. sā taṃ paribhāsitvā “tvaṃ amhākaṃ satasahassagghanikaṃ suvaṇṇapātiṃ aḍḍhamāsagghanikampi na akāsi, tuyhaṃ pana sāmikasadiso eko dhammiko vāṇijo amhākaṃ sahassaṃ datvā taṃ ādāya gato”ti āha. taṃ sutvāva “satasahassagghanikāya suvaṇṇapātiyā parihīnomhi, mahājānikaro vata me ayan”ti sañjātabalavasoko satiṃ paccupaṭṭhāpetuṃ asakkonto visaññī hutvā attano hatthagate kahāpaṇe ceva bhaṇḍikañca gharadvāreyeva vikiritvā nivāsanapārupanaṃ pahāya tulādaṇḍaṃ muggaraṃ katvā ādāya bodhisattassa anupadaṃ pakkanto nadītīraṃ gantvā bodhisattaṃ gacchantaṃ disvā “ambho, nāvika, nāvaṃ nivattehī”ti āha. bodhisatto pana “tāta, mā nivattayī”ti paṭisedhesi. itarassapi bodhisattaṃ gacchantaṃ passantasseva balavasoko udapādi, hadayaṃ uṇhaṃ ahosi, mukhato lohitaṃ uggañchi, vāpikaddamo viya hadayaṃ phali. so bodhisatte āghātaṃ bandhitvā tattheva jīvitakkhayaṃ pāpuṇi . idaṃ paṭhamaṃ devadattassa bodhisatte āghātabandhanaṃ. bodhisatto dānādīni puññāni katvā yathākammaṃ gato.</p>
	<p class="paratype03">sammāsambuddho imaṃ dhammadesanaṃ kathetvā abhisambuddhova imaṃ gāthaṃ kathesi — </p>
	<p class="paratype40">3<b>.</b> </p>
	<p class="paratype21">“idha ce naṃ virādhesi, saddhammassa niyāmataṃ. </p>
	<p class="paratype22">ciraṃ tvaṃ anutappesi, serivāyaṃva vāṇijo”ti.</p>
	<p class="paratype03">tattha <b>idha ce naṃ virādhesi, saddhammassa niyāmata</b>nti imasmiṃ sāsane etaṃ saddhammassa niyāmatāsaṅkhātaṃ sotāpattimaggaṃ virādhesi. yadi virādhesi, vīriyaṃ ossajanto nādhigacchasi na paṭilabhasīti attho. <b>ciraṃ tvaṃ anutappesī</b>ti evaṃ sante tvaṃ dīghamaddhānaṃ socanto paridevanto anutapessasi, atha vā ossaṭṭhavīriyatāya ariyamaggassa virādhitattā dīgharattaṃ nirayādīsu uppanno nānappakārāni dukkhāni anubhavanto anutappissasi kilamissasīti ayamettha attho. kathaṃ? <b>serivāyaṃva vāṇijo</b>ti “serivā”ti evaṃnāmako ayaṃ vāṇijo yathā. idaṃ vuttaṃ hoti — yathā pubbe serivanāmako vāṇijo satasahassagghanikaṃ suvaṇṇapātiṃ labhitvā tassā gahaṇatthāya vīriyaṃ akatvā tato parihīno anutappi, evameva tvampi imasmiṃ sāsane paṭiyattasuvaṇṇapātisadisaṃ ariyamaggaṃ ossaṭṭhavīriyatāya anadhigacchanto tato parihīno dīgharattaṃ anutappissasi. sace pana vīriyaṃ na ossajissasi, paṇḍitavāṇijo suvaṇṇapātiṃ viya mama sāsane navavidhampi lokuttaradhammaṃ paṭilabhissasīti.</p>
	<p class="paratype03">evamassa satthā arahattena kūṭaṃ gaṇhanto imaṃ dhammadesanaṃ dassetvā cattāri saccāni pakāsesi, saccapariyosāne ossaṭṭhavīriyo bhikkhu aggaphale arahatte patiṭṭhāsi.</p>
	<p class="paratype03">satthāpi dve vatthūni kathetvā anusandhiṃ ghaṭetvā jātakaṃ samodhānetvā dassesi — “tadā bālavāṇijo devadatto ahosi, paṇḍitavāṇijo pana ahameva ahosin”ti desanaṃ niṭṭhāpesi. </p>
	<p class="paratype06">serivavāṇijajātakavaṇṇanā tatiyā. </p> 
</body>
</html>