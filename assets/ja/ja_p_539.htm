<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [533] 1. cūḷahaṃsajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>21. asītinipāto</h3>
	<h4>[533] 1. cūḷahaṃsajātakavaṇṇanā</h4>
	<p class="paratype03"><b>sumukhā</b>ti idaṃ satthā veḷuvane viharanto āyasmato ānandassa jīvitapariccāgaṃ ārabbha kathesi. devadattena hi tathāgataṃ jīvitā voropetuṃ payojitesu dhanuggahesu sabbapaṭhamaṃ pesitena āgantvā “nāhaṃ, bhante, sakkomi taṃ bhagavantaṃ jīvitā voropetuṃ, mahiddhiko so bhagavā mahānubhāvo”ti vutte devadatto “alaṃ, āvuso, mā tvaṃ samaṇaṃ gotamaṃ jīvitā voropehi, ahameva samaṇaṃ gotamaṃ jīvitā voropessāmī”ti vatvā tathāgate gijjhakūṭapabbatassa pacchimachāyāya caṅkamante sayaṃ gijjhakūṭaṃ pabbataṃ abhiruhitvā yantavegena mahatiṃ silaṃ pavijjhi, “imāya silāya samaṇaṃ gotamaṃ jīvitā voropessāmī”ti. tadā dve pabbatakūṭā samāgantvā taṃ silaṃ sampaṭicchiṃsu. tato papaṭikā uppatitvā bhagavato pādaṃ paharitvā ruhiraṃ uppādesi, balavavedanā pavattiṃsu. jīvako tathāgatassa pādaṃ satthakena phāletvā duṭṭhalohitaṃ vametvā pūtimaṃsaṃ apanetvā dhovitvā bhesajjaṃ ālimpitvā nirogamakāsi. satthā purimasadisameva bhikkhusaṅghaparivuto mahatiyā buddhalīlāya vicari.</p>
	<p class="paratype03">atha naṃ disvā devadatto cintesi — “samaṇassa gotamassa rūpasobhaggappattaṃ sarīraṃ disvā koci manussabhūto upasaṅkamituṃ na sakkoti, rañño kho pana nāḷāgiri nāma hatthī caṇḍo pharuso manussaghātako buddhadhammasaṅghaguṇe na jānāti, so taṃ jīvitakkhayaṃ pāpessatī”ti. so gantvā rañño tamatthaṃ ārocesi. rājā “sādhū”ti sampaṭicchitvā hatthācariyaṃ pakkosāpetvā “samma, sve nāḷāgiriṃ mattaṃ katvā pātova samaṇena gotamena paṭipannavīthiyaṃ vissajjehī”ti āha. devadattopi naṃ “aññesu divasesu hatthī kittakaṃ suraṃ pivatī”ti pucchitvā “aṭṭha ghaṭe, bhante”ti vutte “tena hi sve tvaṃ taṃ soḷasa ghaṭe pāyetvā samaṇena gotamena paṭipannavīthiyaṃ abhimukhaṃ kareyyāsī”ti āha. so “sādhū”ti sampaṭicchi. rājā nagare bheriṃ carāpesi — “sve nāḷāgiriṃ mattaṃ katvā nagare vissajjessati, nāgarā pātova sabbakiccāni katvā antaravīthiṃ mā paṭipajjiṃsū”ti. devadattopi rājanivesanā oruyha hatthisālaṃ gantvā hatthigopake āmantetvā “mayaṃ bhaṇe uccaṭṭhāniyaṃ nīcaṭṭhāne, nīcaṭṭhāniyaṃ vā uccaṭṭhāne kātuṃ samatthā, sace vo yasena attho, sve pātova nāḷāgiriṃ tikhiṇasurāya soḷasa ghaṭe pāyetvā samaṇassa gotamassa āgamanavelāya tuttatomarehi vijjhitvā kujjhāpetvā hatthisālaṃ bhindāpetvā samaṇena gotamena paṭipannavīthiyaṃ abhimukhaṃ katvā samaṇaṃ gotamaṃ jīvitakkhayaṃ pāpethā”ti āha. te “sādhū”ti sampaṭicchiṃsu.</p>
	<p class="paratype03">sā pavatti sakalanagare vitthārikā ahosi. buddhadhammasaṅghamāmakā upāsakā taṃ sutvā satthāraṃ upasaṅkamitvā “bhante, devadatto raññā saddhiṃ ekato hutvā sve tumhehi paṭipannavīthiyaṃ nāḷāgiriṃ vissajjāpessati, sve piṇḍāya apavisitvā idheva hotha, mayaṃ vihāreyeva buddhappamukhassa bhikkhusaṅghassa bhikkhaṃ dassāmā”ti vadiṃsu. satthāpi “sve piṇḍāya na pavisissāmī”ti avatvāva “ahaṃ sve nāḷāgiriṃ dametvā pāṭihāriyaṃ katvā titthiye madditvā rājagahe piṇḍāya acaritvāva bhikkhusaṅghaparivuto nagarā nikkhamitvā veḷuvanameva āgamissāmi, rājagahavāsinopi bahūni bhattabhājanāni gahetvā veḷuvanameva āgamissanti, sve vihāreyeva bhattaggaṃ bhavissatī”ti iminā kāraṇena tesaṃ adhivāsesi. te tathāgatassa adhivāsanaṃ viditvā bhattabhājanāni āharitvā “vihāreyeva dānaṃ dassāmā”ti pakkamiṃsu.</p>
	<p class="paratype03">satthāpi paṭhamayāme dhammaṃ desetvā majjhimayāme devatānaṃ pañhaṃ vissajjetvā pacchimayāmassa paṭhamakoṭṭhāse sīhaseyyaṃ kappetvā dutiyakoṭṭhāse phalasamāpattiyā vītināmetvā tatiyakoṭṭhāse mahākaruṇāsamāpattiṃ samāpajjitvā vuṭṭhāya bodhaneyyabandhave olokento nāḷāgiridamane caturāsītiyā pāṇasahassānaṃ dhammābhisamayaṃ disvā vibhātāya rattiyā katasarīrapaṭijaggano hutvā āyasmantaṃ ānandaṃ āmantetvā, “ānanda, ajja rājagahaparivattakesu aṭṭhārasasu mahāvihāresu sabbesampi bhikkhūnaṃ mayāsaddhiṃ rājagahaṃ pavisituṃ ārocehī”ti āha. thero tathā akāsi. sabbepi bhikkhū veḷuvane sannipatiṃsu. satthā mahābhikkhusaṅghaparivuto rājagahaṃ pāvisi. atha hatthimeṇḍā yathānusiṭṭhaṃ paṭipajjiṃsu, mahanto samāgamo ahosi. saddhāsampannā manussā “ajja kira buddhanāgassa tiracchānanāgena saṅgāmo bhavissati, anūpamāya buddhalīlāya nāḷāgiridamanaṃ passissāmā”ti pāsādahammiyagehacchadanādīni abhiruhitvā aṭṭhaṃsu. asaddhā pana micchādiṭṭhikā “ayaṃ nāḷāgiri caṇḍo pharuso manussaghātako buddhādīnaṃ guṇaṃ na jānāti, so ajja samaṇassa gotamassa suvaṇṇavaṇṇaṃ sarīraṃ viddhaṃsetvā jīvitakkhayaṃ pāpessati, ajja paccāmittassa piṭṭhiṃ passissāmā”ti pāsādādīsu aṭṭhaṃsu.</p>
	<p class="paratype03">hatthīpi bhagavantaṃ āgacchantaṃ disvā manusse tāsento gehāni viddhaṃsento sakaṭāni saṃcuṇṇento soṇḍaṃ ussāpetvā pahaṭṭhakaṇṇavālo pabbato viya ajjhottharanto yena bhagavā tenābhidhāvi. taṃ āgacchantaṃ disvā bhikkhū bhagavantaṃ etadavocuṃ — “ayaṃ, bhante, nāḷāgiri caṇḍo pharuso manussaghātako imaṃ racchaṃ paṭipanno, na kho panāyaṃ buddhādiguṇaṃ jānāti, paṭikkamatu, bhante, bhagavā, paṭikkamatu sugato”ti. mā, bhikkhave, bhāyittha, paṭibalo ahaṃ nāḷāgiriṃ dametunti. athāyasmā sāriputto satthāraṃ yāci — “bhante, pitu uppannakiccaṃ nāma jeṭṭhaputtassa bhāro, ahameva taṃ damemī”ti. atha naṃ satthā, “sāriputta, buddhabalaṃ nāma aññaṃ, sāvakabalaṃ aññaṃ, tiṭṭha tvan”ti paṭibāhi. evaṃ yebhuyyena asīti mahātherā yāciṃsu. satthā sabbepi paṭibāhi. atha āyasmā ānando satthari balavasinehena adhivāsetuṃ asakkonto “ayaṃ hatthī paṭhamaṃ maṃ māretū”ti tathāgatassatthāya jīvitaṃ pariccajitvā gantvā satthu purato aṭṭhāsi. atha naṃ satthā “apehi, ānanda, mā me purato aṭṭhāsī”ti āha. “bhante, ayaṃ hatthī caṇḍo pharuso manussaghātako kappuṭṭhānaggisadiso paṭhamaṃ maṃ māretvā pacchā tumhākaṃ santikaṃ āgacchatū”ti thero avaca. yāvatatiyaṃ vuccamānopi tatheva aṭṭhāsi na paṭikkami. atha naṃ bhagavā iddhibalena paṭikkamāpetvā bhikkhūnaṃ antare ṭhapesi.</p>
	<p class="paratype03">tasmiṃ khaṇe ekā itthī nāḷāgiriṃ disvā maraṇabhayabhītā palāyamānā aṅkena gahitaṃ dārakaṃ hatthino ca tathāgatassa ca antare chaḍḍetvā palāyi. hatthī taṃ anubandhitvā nivattitvā dārakassa santikaṃ agamāsi. tadā dārako mahāravaṃ ravi. satthā nāḷāgiriṃ odissakamettāya pharitvā sumadhuraṃ brahmassaraṃ nicchāretvā “ambho nāḷāgiri taṃ soḷasa surāghaṭe pāyetvā mattaṃ karontā na ‘aññaṃ gaṇhissatī’ti kariṃsu, ‘maṃ gaṇhissatī’ti pana kariṃsu, mā akāraṇena jaṅghāyo kilamento vicari, ito ehī”ti pakkosi. so satthu vacanaṃ sutvā akkhīni ummīletvā bhagavato rūpasiriṃ oloketvā paṭiladdhasaṃvego buddhatejena pacchinnasurāmado soṇḍaṃ olambento kaṇṇe cālento āgantvā tathāgatassa pādesu pati. atha naṃ satthā, “nāḷāgiri, tvaṃ tiracchānahatthī, ahaṃ buddhavāraṇo, ito paṭṭhāya mā caṇḍo pharuso manussaghātako bhava, sabbasattesu mettacittaṃ paṭilabhā”ti vatvā dakkhiṇahatthaṃ pasāretvā kumbhe parāmasitvā — </p>
	<p class="paratype21">“mā kuñjara nāgamāsado, dukkho hi kuñjara nāgamāsado. </p>
	<p class="paratype22">na hi nāgahatassa kuñjara, sugati hoti ito paraṃ yato. </p>
	<p class="paratype21">“mā ca mado mā ca pamādo, na hi pamattā sugatiṃ vajanti te. </p>
	<p class="paratype22">tvaññeva tathā karissasi, yena tvaṃ sugatiṃ gamissasī”ti. (cūḷava. 342) — </p>
	<p class="paratype25">dhammaṃ desesi.</p>
	<p class="paratype03">tassa sakalasarīraṃ pītiyā nirantaraṃ phuṭaṃ ahosi. sace kira tiracchānagato nābhavissā, sotāpattiphalaṃ adhigamissā. manussā taṃ pāṭihāriyaṃ disvā unnadiṃsu apphoṭiṃsu, sañjātasomanassā nānābharaṇāni khipiṃsu, tāni hatthissa sarīraṃ paṭicchādayiṃsu. tato paṭṭhāya nāḷāgiri dhanapālako nāma jāto. tasmiṃ kho pana dhanapālakasamāgame caturāsīti pāṇasahassāni amataṃ piviṃsu. satthā dhanapālakaṃ pañcasu sīlesu patiṭṭhāpesi. so soṇḍāya bhagavato pāde paṃsūni gahetvā upari muddhani ākiritvā paṭikuṭitova paṭikkamitvā dassanūpacāre ṭhito dasabalaṃ vanditvā nivattitvā hatthisālaṃ pāvisi. tato paṭṭhāya dantasudanto hutvā na kañci viheṭheti. satthā nipphannamanoratho “yehi yaṃ dhanaṃ khittaṃ, tesaññeva taṃ hotū”ti adhiṭṭhāya “ajja mayā mahantaṃ pāṭihāriyaṃ kataṃ, imasmiṃ nagare piṇḍāya caraṇaṃ appaṭirūpan”ti titthiye madditvā bhikkhusaṅghaparivuto jayappatto viya khattiyo nagarā nikkhamitvā veḷuvanameva gato. nagaravāsino bahuṃ annapānakhādanīyaṃ ādāya vihāraṃ gantvā mahādānaṃ pavattayiṃsu.</p>
	<p class="paratype03">taṃ divasaṃ sāyanhasamaye dhammasabhaṃ pūretvā sannisinnā bhikkhū kathaṃ samuṭṭhāpesuṃ — “āvuso, āyasmatā ānandena tathāgatassatthāya attano jīvitaṃ pariccajantena dukkaraṃ kataṃ, nāḷāgiriṃ disvā satthārā tikkhattuṃ paṭibāhiyamānopi nāpagato, aho dukkarakārako, āvuso, āyasmā ānando”ti. satthā “ānandassa guṇakathā pavattati, gantabbaṃ mayā etthā”ti gandhakuṭito nikkhamitvā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi ānando tiracchānayoniyaṃ nibbattopi mamatthāya jīvitaṃ pariccajiyevā”ti vatvā tehi yācito atītaṃ āhari.</p>
	<p class="paratype03">atīte mahiṃsakaraṭṭhe sāgalanagare sāgalo nāma rājā dhammena rajjaṃ kāresi. tadā nagarato avidūre ekasmiṃ nesādagāmake aññataro nesādo pāsehi sakuṇe bandhitvā nagare vikkiṇanto jīvikaṃ kappesi. nagarato ca avidūre āvaṭṭato dvādasayojano mānusiyo nāma padumasaro ahosi pañcavaṇṇapadumasañchanno. tattha nānappakāro sakuṇasaṅgho otari. so nesādo tattha aniyāmena pāse oḍḍesi. tasmiṃ kāle dhataraṭṭho haṃsarājā channavutihaṃsasahassaparivāro cittakūṭapabbate suvaṇṇaguhāyaṃ vasati, sumukho nāmassa senāpati ahosi. athekadivasaṃ tato haṃsayūthā katipayā suvaṇṇahaṃsā mānusiyaṃ saraṃ gantvā pahūtagocare tasmiṃ yathāsukhaṃ vicaritvā suhitā cittakūṭaṃ āgantvā dhataraṭṭhassa ārocesuṃ — “mahārāja, manussapathe mānusiyo nāma padumasaro sampannagocaro, tattha gocaraṃ gaṇhituṃ gacchāmā”ti. so “manussapatho nāma sāsaṅko sappaṭibhayo, mā vo ruccitthā”ti paṭikkhipitvāpi tehi punappunaṃ vuccamāno “sace tumhākaṃ ruccati, gacchāmā”ti saparivāro taṃ saraṃ agamāsi. so ākāsā otaranto pādaṃ pāse pavesentoyeva otari. athassa pāso pādaṃ ayapaṭṭakena kaḍḍhanto viya ābandhitvā gaṇhi. athassa “chindissāmi nan”ti ākaḍḍhantassa paṭhamavāre cammaṃ chijji, dutiyavāre maṃsaṃ chijji, tatiyavāre nhāru chijji, pāso aṭṭhiṃ āhacca aṭṭhāsi, lohitaṃ pagghari, balavavedanā pavattiṃsu.</p>
	<p class="paratype03">so cintesi — “sacāhaṃ baddharavaṃ ravissāmi, ñātakā me utrastā hutvā gocaraṃ aggaṇhitvā chātajjhattāva palāyantā dubbalatāya mahāsamudde patissantī”ti. so vedanaṃ adhivāsetvā ñātīnaṃ yāvadatthaṃ caritvā haṃsānaṃ kīḷanakāle mahantena saddena baddharavaṃ ravi. taṃ sutvā te haṃsā maraṇabhayatajjitā vaggavaggā hutvā cittakūṭābhimukhā pakkamiṃsu. tesu pakkantesu sumukho haṃsasenāpati “kacci nu kho idaṃ bhayaṃ mahārājassa uppannaṃ, jānissāmi nan”ti vegena pakkhanditvā purato gacchantassa haṃsagaṇassa antare mahāsattaṃ adisvā majjhimahaṃsagaṇaṃ vicini, tatthapi adisvā pacchimahaṃsagaṇaṃ vicini, tatthapi adisvā “nissaṃsayaṃ tassevedaṃ bhayaṃ uppannan”ti nivattitvā āgacchanto mahāsattaṃ pāse baddhaṃ lohitamakkhitaṃ dukkhāturaṃ paṅkapiṭṭhe nipannaṃ disvā “mā bhāyi, mahārāja, ahaṃ mama jīvitaṃ pariccajitvā tumhe pāsato mocessāmī”ti vadanto otaritvā mahāsattaṃ assāsentova paṅkapiṭṭhe nisīdi. atha naṃ vīmaṃsanto mahāsatto paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“sumukha anupacinantā, pakkamanti vihaṅgamā. </p>
	<p class="paratype22">gaccha tuvampi mā kaṅkhi, natthi baddhe sahāyatā”ti.</p>
	<p class="paratype03">tattha <b>anupacinantā</b>ti sinehena ālayavasena anolokentā. <b>pakkamantī</b>ti ete channavuti haṃsasahassā ñātivihaṅgamā maṃ chaḍḍetvā gacchanti, tvampi gaccha, mā idha vāsaṃ ākaṅkhi, evañhi pāsena baddhe mayi sahāyatā nāma natthi, na hi te ahaṃ idāni kiñci sahāyakiccaṃ kātuṃ sakkhissāmi, kiṃ te mayā nirūpakārena, papañcaṃ akatvā gacchevāti vadati. </p>
	<p class="paratype01">ito paraṃ — </p>
	<p class="paratype40">2<b>.</b> </p>
	<p class="paratype21">“gacche vāhaṃ na vā gacche, na tena amaro siyaṃ. </p>
	<p class="paratype22">sukhitaṃ taṃ upāsitvā, dukkhitaṃ taṃ kathaṃ jahe. </p>
	<p class="paratype40">3<b>.</b> </p>
	<p class="paratype21">“maraṇaṃ vā tayā saddhiṃ, jīvitaṃ vā tayā vinā. </p>
	<p class="paratype22">tadeva maraṇaṃ seyyo, yañce jīve tayā vinā. </p>
	<p class="paratype40">4<b>.</b> </p>
	<p class="paratype21">“nesa dhammo mahārāja, yaṃ taṃ evaṃ gataṃ jahe. </p>
	<p class="paratype22">yā gati tuyhaṃ sā mayhaṃ, ruccate vihagādhipa. </p>
	<p class="paratype40">5<b>.</b> </p>
	<p class="paratype21">“kā nu pāsena baddhassa, gati aññā mahānasā. </p>
	<p class="paratype22">sā kathaṃ cetayānassa, muttassa tava ruccati. </p>
	<p class="paratype40">6<b>.</b> </p>
	<p class="paratype21">“kaṃ vā tvaṃ passase atthaṃ, mama tuyhañca pakkhima. </p>
	<p class="paratype22">ñātīnaṃ vāvasiṭṭhānaṃ, ubhinnaṃ jīvitakkhaye. </p>
	<p class="paratype40">7<b>.</b> </p>
	<p class="paratype21">“yaṃ na kañcanadepiñcha, andhena tamasā gataṃ. </p>
	<p class="paratype22">tādise sañcajaṃ pāṇaṃ, kamatthamabhijotaye. </p>
	<p class="paratype40">8<b>.</b> </p>
	<p class="paratype21">“kathaṃ nu patataṃ seṭṭha, dhamme atthaṃ na bujjhasi. </p>
	<p class="paratype22">dhammo apacito santo, atthaṃ dasseti pāṇinaṃ. </p>
	<p class="paratype40">9<b>.</b> </p>
	<p class="paratype21">“sohaṃ dhammaṃ apekkhāno, dhammā catthaṃ samuṭṭhitaṃ. </p>
	<p class="paratype22">bhattiñca tayi sampassaṃ, nāvakaṅkhāmi jīvitaṃ. </p>
	<p class="paratype40">10<b>.</b> “addhā eso sataṃ dhammo, yo mitto mittamāpade. </p>
	<p class="paratype22">na caje jīvitassāpi, hetudhammamanussaraṃ. </p>
	<p class="paratype40">11<b>.</b> </p>
	<p class="paratype21">“svāyaṃ dhammo ca te ciṇṇo, bhatti ca viditā mayi. </p>
	<p class="paratype22">kāmaṃ karassu mayhetaṃ, gacchevānumato mayā. </p>
	<p class="paratype40">12<b>.</b> </p>
	<p class="paratype21">“api tvevaṃ gate kāle, yaṃ khaṇḍaṃ ñātinaṃ mayā. </p>
	<p class="paratype22">tayā taṃ buddhisampannaṃ, assa paramasaṃvutaṃ. </p>
	<p class="paratype40">13<b>.</b> </p>
	<p class="paratype21">“iccevaṃ mantayantānaṃ, ariyānaṃ ariyavuttinaṃ. </p>
	<p class="paratype22">paccadissatha nesādo, āturānamivantako. </p>
	<p class="paratype40">14<b>.</b> </p>
	<p class="paratype21">“te sattumabhisañcikkha, dīgharattaṃ hitā dijā. </p>
	<p class="paratype22">tuṇhīmāsittha ubhayo, na sañcalesumāsanā. </p>
	<p class="paratype40">15<b>.</b> </p>
	<p class="paratype21">“dhataraṭṭhe ca disvāna, samuḍḍente tato tato. </p>
	<p class="paratype22">abhikkhamatha vegena, dijasattu dijādhipe. </p>
	<p class="paratype40">16<b>.</b> </p>
	<p class="paratype21">“so ca vegenabhikkamma, āsajja parame dije. </p>
	<p class="paratype22">paccakamittha nesādo, baddhā iti vicintayaṃ. </p>
	<p class="paratype40">17<b>.</b> </p>
	<p class="paratype21">“ekaṃva baddhamāsīnaṃ, abaddhañca punāparaṃ. </p>
	<p class="paratype22">āsajja baddhamāsīnaṃ, pekkhamānamadīnavaṃ. </p>
	<p class="paratype40">18<b>.</b> </p>
	<p class="paratype21">“tato so vimatoyeva, paṇḍare ajjhabhāsatha. </p>
	<p class="paratype22">pavaḍḍhakāye āsīne, dijasaṅghagaṇādhipe. </p>
	<p class="paratype40">19<b>.</b> </p>
	<p class="paratype21">“yaṃ nu pāsena mahatā, baddho na kurute disaṃ. </p>
	<p class="paratype22">atha kasmā abaddho tvaṃ, balī pakkhi na gacchasi. </p>
	<p class="paratype40">20<b>.</b> </p>
	<p class="paratype21">“kiṃ nu tyāyaṃ dijo hoti, mutto baddhaṃ upāsasi. </p>
	<p class="paratype22">ohāya sakuṇā yanti, kiṃ eko avahīyasi. </p>
	<p class="paratype40">21<b>.</b> </p>
	<p class="paratype21">“rājā me so dijāmitta, sakhā pāṇasamo ca me. </p>
	<p class="paratype22">neva naṃ vijahissāmi, yāva kālassa pariyāyaṃ. </p>
	<p class="paratype40">22<b>.</b> </p>
	<p class="paratype21">“kathaṃ panāyaṃ vihaṅgo, nāddasa pāsamoḍḍitaṃ. </p>
	<p class="paratype22">padañhetaṃ mahantānaṃ, boddhumarahanti āpadaṃ. </p>
	<p class="paratype40">23<b>.</b> </p>
	<p class="paratype21">“yadā parābhavo hoti, poso jīvitasaṅkhaye. </p>
	<p class="paratype22">atha jālañca pāsañca, āsajjāpi na bujjhati. </p>
	<p class="paratype40">24<b>.</b> </p>
	<p class="paratype21">“api tveva mahāpañña, pāsā bahuvidhā tatā. </p>
	<p class="paratype22">guyhamāsajja bajjhanti, athevaṃ jīvitakkhaye”ti. — </p>
	<p class="paratype25">imāsaṃ gāthānaṃ sambandho pāḷinayeneva veditabbo.</p>
	<p class="paratype03">tattha <b>gacche vā</b>ti, mahārāja, ahaṃ ito gaccheyyaṃ vā na vā, nāhaṃ tena gamanena vā agamanena vā amaro siyaṃ, ahañhi ito gatopi agatopi maraṇato amuttova, ito pubbe pana sukhitaṃ taṃ upāsitvā idāni dukkhitaṃ taṃ kathaṃ jaheyyanti vadati. <b>maraṇaṃ vā</b>ti mama agacchantassa vā tayā saddhiṃ maraṇaṃ bhaveyya, gacchantassa vā tayā vinā jīvitaṃ. tesu dvīsu yaṃ tayā saddhiṃ maraṇaṃ, tadeva me varaṃ, yaṃ tayā vinā jīveyyaṃ, na me taṃ varanti attho. <b>ruccate</b>ti yā tava gati nipphatti, sāva mayhaṃ ruccati. <b>sā katha</b>nti samma sumukha mama tāva daḷhena vālapāsena baddhassa parahatthaṃ gatassa sā gati ruccatu, tava pana <b>cetayānassa</b> sacetanassa paññavato muttassa kathaṃ ruccati. </p>
	<p class="paratype01"><b>pakkhimā</b>ti pakkhasampanna. <b>ubhinna</b>nti amhākaṃ dvinnaṃ jīvitakkhaye sati tvaṃ mama vā tava vā avasiṭṭhañātīnaṃ vā kaṃ atthaṃ passasi. <b>yaṃ nā</b>ti ettha <b>na</b>-kāro upamāne. <b>kañcanadepiñchā</b>ti kañcanadvepiñcha, ayameva vā pāṭho, kañcanasadisaubhayapakkhāti attho. <b>tamasā</b>ti tamasi. <b>gata</b>nti kataṃ, ayameva vā pāṭho. purimassa <b>na</b>-kārassa iminā sambandho, “na katan”ti kataṃ viyāti attho. idaṃ vuttaṃ hoti — tayi pāṇaṃ cajantepi acajantepi mama jīvitassa abhāvā yaṃ tava pāṇasañcajanaṃ, taṃ andhena tamasi kataṃ viya kiñcideva rūpakammaṃ apaccakkhaguṇaṃ, tādise tava apaccakkhaguṇe pāṇasañcajane tvaṃ pāṇaṃ sañcajanto kamatthaṃ joteyyāsīti.</p>
	<p class="paratype03"><b>dhammo apacito santo</b>ti dhammo pūjito mānito samāno. <b>atthaṃ dassetī</b>ti vuddhiṃ dasseti. <b>apekkhāno</b>ti apekkhanto. <b>dhammā cattha</b>nti dhammato ca atthaṃ samuṭṭhitaṃ passanto . <b>bhatti</b>nti sinehaṃ. sataṃ <b>dhammo</b>ti paṇḍitānaṃ sabhāvo. <b>yo mitto</b>ti yo mitto āpadāsu mittaṃ na caje, tassa acajantassa mittassa esa sabhāvo nāma addhā sataṃ dhammo. <b>viditā</b>ti pākaṭā jātā. <b>kāmaṃ karassū</b>ti etaṃ mama kāmaṃ mayā icchitaṃ mama vacanaṃ karassu. <b>api tvevaṃ gate kāle</b>ti api tu evaṃ gate kāle mayi imasmiṃ ṭhāne pāsena baddhe. <b>paramasaṃvuta</b>nti paramaparipuṇṇaṃ.</p>
	<p class="paratype03"><b>iccevaṃ mantayantāna</b>nti “gaccha, na gacchāmī”ti evaṃ kathentānaṃ <b>ariyāna</b>nti ācārāriyānaṃ. <b>paccadissathā</b>ti kāsāyāni nivāsetvā rattamālaṃ piḷandhitvā muggaraṃ ādāya āgacchanto adissatha. <b>āturāna</b>nti gilānānaṃ maccu viya. <b>abhisañcikkhā</b>ti, bhikkhave, te ubhopi sattuṃ āyantaṃ passitvā. <b>hitā</b>ti dīgharattaṃ aññamaññassa hitā muducittā. <b>na sañcalesumāsanā</b>ti āsanato na caliṃsu, yathānisinnāva ahesuṃ. sumukho pana “ayaṃ nesādo āgantvā paharanto maṃ paṭhamaṃ paharatū”ti cintetvā mahāsattaṃ pacchato katvā nisīdi.</p>
	<p class="paratype03"><b>dhataraṭṭhe</b>ti haṃse. <b>samuḍḍente</b>ti maraṇabhayena ito cito ca uppatante disvā. <b>āsajjā</b>ti itare dve jane upagantvā. <b>paccakamitthā</b>ti “baddhā, na baddhā”ti cintento upadhārento akamittha, vegaṃ hāpetvā saṇikaṃ agamāsi. <b>āsajja baddhamāsīna</b>nti baddhaṃ mahāsattaṃ upagantvā nisinnaṃ sumukhaṃ. <b>adīnava</b>ntiādīnavameva hutvā mahāsattaṃ olokentaṃ disvā. <b>vimato</b>ti kiṃ nu kho abaddho baddhassa santike nisinno, kāraṇaṃ pucchissāmīti vimatijāto hutvāti attho. <b>paṇḍare</b>ti haṃse, atha vā parisuddhe nimmale, sampahaṭṭhakañcanavaṇṇeti attho. <b>pavaḍḍhakāye</b>ti vaḍḍhitakāye mahāsarīre. <b>yaṃ nū</b>ti yaṃ tāva eso mahāpāsena baddho. <b>na kurute disa</b>nti palāyanatthāya ekaṃ disaṃ na bhajati, taṃ yuttanti adhippāyo. <b>balī</b>ti balasampanno hutvāpi. <b>pakkhī</b>ti taṃ ālapati. <b>ohāyā</b>ti chaḍḍetvā. <b>yantī</b>ti sesasakuṇā gacchanti. <b>avahīyasī</b>ti ohīyasi.</p>
	<p class="paratype03"><b>dijāmittā</b>ti dijānaṃ amitta. <b>yāva kālassa pariyāya</b>nti yāva maraṇassa vāro āgacchati. <b>kathaṃ panāya</b>nti tvaṃ rājā me soti vadasi, rājāno ca nāma paṇḍitā honti, itipi paṇḍito samāno kena kāraṇena oḍḍitaṃ pāsaṃ na addasa. <b>padaṃ heta</b>nti yasamahattaṃ vā ñāṇamahattaṃ vā pattānaṃ attano āpadabujjhanaṃ nāma padaṃ kāraṇaṃ, tasmā te āpadaṃ boddhumarahanti. <b>parābhavo</b>ti avaḍḍhi. <b>āsajjāpī</b>ti upagantvāpi na bujjhati. <b>tatā</b>ti vitatā oḍḍitā. <b>guyhamāsajjā</b>ti tesu pāsesu yo guḷho paṭicchanno pāso, taṃ āsajja bajjhanti. <b>atheva</b>nti atha evaṃ jīvitakkhaye bajjhantevāti attho.</p>
	<p class="paratype03">iti naṃ so kathāsallāpena muduhadayaṃ katvā mahāsattassa jīvitaṃ yācanto gāthamāha — </p>
	<p class="paratype40">25<b>.</b> </p>
	<p class="paratype21">“api nāyaṃ tayā saddhiṃ, saṃvāsassa sukhudrayo. </p>
	<p class="paratype22">api no anumaññāsi, api no jīvitaṃ dade”ti.</p>
	<p class="paratype03">tattha <b>api nāya</b>nti api nu ayaṃ. <b>sukhudrayo</b>ti sukhaphalo. <b>api no anumaññāsī</b>ti cittakūṭaṃ gantvā ñātake passituṃ tvaṃ api no anujāneyyāsi. <b>api no jīvitaṃ dade</b>ti api no imāya kathāya uppannavissāso na māreyyāsīti.</p>
	<p class="paratype03">so tassa madhurakathāya bajjhitvā gāthamāha — </p>
	<p class="paratype40">26<b>.</b> </p>
	<p class="paratype21">“na ceva me tvaṃ baddhosi, napi icchāmi te vadhaṃ. </p>
	<p class="paratype22">kāmaṃ khippamito gantvā, jīva tvaṃ anigho ciran”ti.</p>
	<p class="paratype03">tato sumukho catasso gāthā abhāsi — </p>
	<p class="paratype40">27<b>.</b> </p>
	<p class="paratype21">“nevāhametamicchāmi, aññatretassa jīvitā. </p>
	<p class="paratype22">sace ekena tuṭṭhosi, muñcetaṃ mañca bhakkhaya. </p>
	<p class="paratype40">28<b>.</b> </p>
	<p class="paratype21">“ārohapariṇāhena, tulyāsmā vayasā ubho. </p>
	<p class="paratype22">na te lābhena jīvatthi, etena niminā tuvaṃ. </p>
	<p class="paratype40">29<b>.</b> </p>
	<p class="paratype21">“tadiṅgha samapekkhassu, hotu giddhi tavamhasu. </p>
	<p class="paratype22">maṃ pubbe bandha pāsena, pacchā muñca dijādhipaṃ. </p>
	<p class="paratype40">30<b>.</b> </p>
	<p class="paratype21">“tāvadeva ca te lābho, katāssa yācanāya ca. </p>
	<p class="paratype22">mitti ca dhataraṭṭhehi, yāvajīvāya te siyā”ti.</p>
	<p class="paratype03">tattha <b>eta</b>nti yaṃ aññatra etassa jīvitā mama jīvitaṃ, etaṃ ahaṃ neva icchāmi. <b>tulyāsmā</b>ti samānā homa. <b>niminā tuva</b>nti parivattehi tvaṃ. <b>tavamhasū</b>ti tava amhesu giddhi hotu, kiṃ te etena, mayi lobhaṃ uppādehīti vadati. <b>tāvadevā</b>ti tattakoyeva. <b>yācanāya cā</b>ti yā mama yācanā, sāva katā assāti attho. </p>
	<p class="paratype01">iti so tāya dhammadesanāya tele pakkhittakappāsapicu viya mudugatahadayo mahāsattaṃ tassa dāyaṃ katvā dadanto āha — </p>
	<p class="paratype40">31<b>.</b> </p>
	<p class="paratype21">“passantu no mahāsaṅghā, tayā muttaṃ ito gataṃ. </p>
	<p class="paratype22">mittāmaccā ca bhaccā ca, puttadārā ca bandhavā. </p>
	<p class="paratype40">32<b>.</b> </p>
	<p class="paratype21">“na ca te tādisā mittā, bahūnaṃ idha vijjati. </p>
	<p class="paratype22">yathā tvaṃ dhataraṭṭhassa, pāṇasādhāraṇo sakhā. </p>
	<p class="paratype40">33<b>.</b> </p>
	<p class="paratype21">“so te sahāyaṃ muñcāmi, hotu rājā tavānugo. </p>
	<p class="paratype22">kāmaṃ khippamito gantvā, ñātimajjhe virocathā”ti.</p>
	<p class="paratype03">tattha <b>no</b>ti nipātamattaṃ. <b>tayā mutta</b>nti imañhi tvaññeva muñcasi nāma, tasmā imaṃ tayā muttaṃ ito cittakūṭapabbataṃ gataṃ mahantā ñātisaṅghā ete ca mittādayo passantu. ettha ca <b>bandhavā</b>ti ekalohitasambandhā. <b>vijjatī</b>ti vijjanti. <b>pāṇasādhāraṇo</b>ti sādhāraṇapāṇo avibhattajīviko, yathā tvaṃ etassa sakhā, etādisā aññesaṃ bahūnaṃ mittā nāma na vijjanti. <b>tavānugo</b>ti etaṃ dukkhitaṃ ādāya purato gacchantassa tava ayaṃ anugo hotūti.</p>
	<p class="paratype03">evaṃ vatvā pana nesādaputto mettacittena mahāsattaṃ upasaṅkamitvā bandhanaṃ chinditvā āliṅgitvā sarato nikkhāmetvā saratīre taruṇadabbatiṇapiṭṭhe nisīdāpetvā pāde bandhanapāsaṃ muducittena saṇikaṃ mocetvā dūre khipitvā mahāsatte balavasinehaṃ paccupaṭṭhāpetvā mettacittena udakaṃ ādāya lohitaṃ dhovitvā punappunaṃ parimajji. tassa mettacittānubhāvena bodhisattassa pāde sirā sirāhi, maṃsaṃ maṃsena, cammaṃ cammena ghaṭitaṃ, tāvadeva pādo saṃruḷho sañjātachavisañjātalomo ahosi abaddhapādena nibbiseso. bodhisatto sukhito pakatibhāveneva nisīdi. atha sumukho attānaṃ nissāya mahāsattassa sukhitabhāvaṃ disvā sañjātasomanasso nesādassa thutimakāsi. tamatthaṃ pakāsento satthā āha — </p>
	<p class="paratype40">34<b>.</b> </p>
	<p class="paratype21">“so patīto pamuttena, bhattunā bhattugāravo. </p>
	<p class="paratype22">ajjhabhāsatha vakkaṅgo, vācaṃ kaṇṇasukhaṃ bhaṇaṃ. </p>
	<p class="paratype40">35<b>.</b> </p>
	<p class="paratype21">“evaṃ luddaka nandassu, saha sabbehi ñātibhi. </p>
	<p class="paratype27">yathāhamajja nandāmi, muttaṃ disvā dijādhipan”ti.</p>
	<p class="paratype03">tattha <b>vakkaṅgo</b>ti vaṅkagīvo.</p>
	<p class="paratype03">evaṃ luddassa thutiṃ katvā sumukho bodhisattaṃ āha — “mahārāja, iminā amhākaṃ mahāupakāro kato, ayañhi amhākaṃ vacanaṃ akatvā kīḷāhaṃse no katvā issarānaṃ dento bahuṃ dhanaṃ labheyya, māretvā maṃsaṃ vikkiṇanto mūlampi labhetha, attano pana jīvitaṃ anoloketvā amhākaṃ vacanaṃ akari, imaṃ rañño santikaṃ netvā sukhajīvitaṃ karomā”ti. mahāsatto sampaṭicchi. sumukho attano bhāsāya mahāsattena saddhiṃ kathetvā puna manussabhāsāya luddaputtaṃ āmantetvā “samma, tvaṃ kimatthaṃ pāse oḍḍesī”ti pucchitvā “dhanatthan”ti vutte “evaṃ sante amhe ādāya nagaraṃ pavisitvā rañño dassehi, bahuṃ te dhanaṃ dāpessāmī”ti vatvā āha — </p>
	<p class="paratype40">36<b>.</b> </p>
	<p class="paratype21">“ehi taṃ anusikkhāmi, yathā tvamapi lacchase. </p>
	<p class="paratype22">lābhaṃ tavāyaṃ dhataraṭṭho, pāpaṃ kiñci na dakkhati. </p>
	<p class="paratype40">37<b>.</b> </p>
	<p class="paratype21">“khippamantepuraṃ netvā, rañño dassehi no ubho. </p>
	<p class="paratype22">abaddhe pakatibhūte, kāje ubhayato ṭhite. </p>
	<p class="paratype40">38<b>.</b> </p>
	<p class="paratype21">“dhataraṭṭhā mahārāja, haṃsādhipatino ime. </p>
	<p class="paratype22">ayañhi rājā haṃsānaṃ, ayaṃ senāpatītaro. </p>
	<p class="paratype40">39<b>.</b> “asaṃsayaṃ imaṃ disvā, haṃsarājaṃ narādhipo. </p>
	<p class="paratype22">patīto sumano vitto, bahuṃ dassati te dhanan”ti.</p>
	<p class="paratype03">tattha <b>anusikkhāmī</b>ti anusāsāmi. <b>pāpa</b>nti lāmakaṃ. <b>rañño dassehi no ubho</b>ti amhe ubhopi rañño dassehi. ayaṃ bodhisattassa paññāpabhāvadassanatthaṃ, attano mittadhammassa āvibhāvanatthaṃ, luddassa dhanalābhatthaṃ, rañño sīlesu patiṭṭhāpanatthañcāti catūhi kāraṇehi evamāha. <b>dhataraṭṭhā</b>ti netvā ca pana rañño evaṃ ācikkheyyāsi, “mahārāja, ime dhataraṭṭhakule jātā dve haṃsādhipatino, etesu ayaṃ rājā, itaro senāpatī”ti. iti naṃ sikkhāpesi. <b>“patīto”</b>tiādīni tīṇipi tuṭṭhākāravevacanāneva.</p>
	<p class="paratype03">evaṃ vutte luddo, “sāmi, mā vo rājadassanaṃ rucci, rājāno nāma calacittā, kīḷāhaṃse vā vo kareyyuṃ mārāpeyyuṃ vā”ti vatvā, “samma, mā bhāyi, ahaṃ tādisaṃ kakkhaḷaṃ luddaṃ lohitapāṇiṃ dhammakathāya mudukaṃ katvā mama pādesu pātesiṃ, rājāno nāma puññavanto paññavanto ca subhāsitadubbhāsitaññū ca, khippaṃ amhe rañño dassehī”ti vutte “tena hi mā mayhaṃ kujjhittha, ahaṃ avassaṃ tumhākaṃ ruciyā nemī”ti vatvā ubhopi kājaṃ āropetvā rājakulaṃ gantvā rañño dassetvā raññā puṭṭho yathābhūtaṃ ārocesi. tamatthaṃ pakāsento satthā āha — </p>
	<p class="paratype40">40<b>.</b> </p>
	<p class="paratype21">“tassa taṃ vacanaṃ sutvā, kammunā upapādayi. </p>
	<p class="paratype27">khippamantepuraṃ gantvā, rañño haṃse adassayi. </p>
	<p class="paratype22">abaddhe pakatibhūte, kāje ubhayato ṭhite. </p>
	<p class="paratype40">41<b>.</b> </p>
	<p class="paratype21">“dhataraṭṭhā mahārāja, haṃsādhipatino ime. </p>
	<p class="paratype22">ayañhi rājā haṃsānaṃ, ayaṃ senāpatītaro. </p>
	<p class="paratype40">42<b>.</b> </p>
	<p class="paratype21">“kathaṃ panime vihaṅgā, tava hatthattamāgatā. </p>
	<p class="paratype22">kathaṃ luddo mahantānaṃ, issare idha ajjhagā. </p>
	<p class="paratype40">43<b>.</b> </p>
	<p class="paratype21">“vihitā santime pāsā, pallalesu janādhipa. </p>
	<p class="paratype22">yaṃ yadāyatanaṃ maññe, dijānaṃ pāṇarodhanaṃ. </p>
	<p class="paratype40">44<b>.</b> </p>
	<p class="paratype21">“tādisaṃ pāsamāsajja, haṃsarājā abajjhatha. </p>
	<p class="paratype22">taṃ abaddho upāsino, mamāyaṃ ajjhabhāsatha. </p>
	<p class="paratype40">45<b>.</b> </p>
	<p class="paratype21">“sudukkaraṃ anariyebhi, dahate bhāvamuttamaṃ. </p>
	<p class="paratype22">bhatturatthe parakkanto, dhammayutto vihaṅgamo. </p>
	<p class="paratype40">46<b>.</b> </p>
	<p class="paratype21">“attanāyaṃ cajitvāna, jīvitaṃ jīvitāraho. </p>
	<p class="paratype22">anutthunanto āsīno, bhattu yācittha jīvitaṃ. </p>
	<p class="paratype40">47<b>.</b> </p>
	<p class="paratype21">“tassa taṃ vacanaṃ sutvā, pasādamahamajjhagā. </p>
	<p class="paratype22">tato naṃ pāmuciṃ pāsā, anuññāsiṃ sukhena ca. </p>
	<p class="paratype40">48<b>.</b> </p>
	<p class="paratype21">“so patīto pamuttena, bhattunā bhattugāravo. </p>
	<p class="paratype22">ajjhabhāsatha vakkaṅgo, vācaṃ kaṇṇasukhaṃ bhaṇaṃ. </p>
	<p class="paratype40">49<b>.</b> </p>
	<p class="paratype21">“evaṃ luddaka nandassu, saha sabbehi ñātibhi. </p>
	<p class="paratype22">yathāhamajja nandāmi, muttaṃ disvā dijādhipaṃ. </p>
	<p class="paratype40">50<b>.</b> </p>
	<p class="paratype21">“ehi taṃ anusikkhāmi, yathā tvamapi lacchase. </p>
	<p class="paratype22">lābhaṃ tavāyaṃ dhataraṭṭho, pāpaṃ kiñci na dakkhati. </p>
	<p class="paratype40">51<b>.</b> </p>
	<p class="paratype21">“khippamantepuraṃ netvā, rañño dassehi no ubho. </p>
	<p class="paratype22">abaddhe pakatibhūte, kāje ubhayato ṭhite. </p>
	<p class="paratype40">52<b>.</b> </p>
	<p class="paratype21">“dhataraṭṭhā mahārāja, haṃsādhipatino ime. </p>
	<p class="paratype22">ayañhi rājā haṃsānaṃ, ayaṃ senāpatītaro. </p>
	<p class="paratype40">53<b>.</b> </p>
	<p class="paratype21">“asaṃsayaṃ imaṃ disvā, haṃsarājaṃ narādhipo. </p>
	<p class="paratype22">patīto sumano vitto, bahuṃ dassati te dhanaṃ. </p>
	<p class="paratype40">54<b>.</b> </p>
	<p class="paratype21">“evametassa vacanā, ānītāme ubho mayā. </p>
	<p class="paratype22">ettheva hi ime āsuṃ, ubho anumatā mayā. </p>
	<p class="paratype40">55<b>.</b> </p>
	<p class="paratype21">“soyaṃ evaṃ gato pakkhī, dijo paramadhammiko. </p>
	<p class="paratype22">mādisassa hi luddassa, janayeyyātha maddavaṃ. </p>
	<p class="paratype40">56<b>.</b> </p>
	<p class="paratype21">“upāyanañca te deva, nāññaṃ passāmi edisaṃ. </p>
	<p class="paratype22">sabbasākuṇikāgāme, taṃ passa manujādhipā”ti.</p>
	<p class="paratype03">tattha <b>kammunā upapādayī</b>ti yaṃ so avaca, taṃ karonto kāyakammena sampādesi. <b>gantvā</b>ti haṃsarājena nisinnakājakoṭiṃ uccataraṃ, senāpatinā nisinnakājakoṭiṃ thokaṃ nīcaṃ katvā ubhopi te ukkhipitvā “haṃsarājā ca senāpati ca rājānaṃ passituṃ gacchanti, ussaratha ussarathā”ti janaṃ ussārento “evarūpā nāma sobhaggappattā suvaṇṇavaṇṇā haṃsarājāno na diṭṭhapubbā”ti muduhadayesu manussesu pasaṃsantesu khippamantepuraṃ gantvā. <b>adassayī</b>ti “haṃsarājāno tumhe daṭṭhuṃ āgatā”ti rañño ārocāpetvā tena tuṭṭhacittena “āgacchantū”ti pakkosāpito abhiharitvā dassesi. <b>hatthatta</b>nti hatthesu āgataṃ, pattanti vuttaṃ hoti. <b>mahantāna</b>nti yasamahantappattānaṃ suvaṇṇavaṇṇānaṃ dhataraṭṭhahaṃsānaṃ issare sāmino kathaṃ tvaṃ luddo hutvā adhigatoti pucchati. “issaramidhamajjhagā”tipi pāṭho, etesaṃ issariyaṃ tvaṃ kathaṃ ajjhagāti attho.</p>
	<p class="paratype03"><b>vihitā</b>ti yojitā. <b>yaṃ yadāyatanaṃ maññe</b>ti, mahārāja, yaṃ yaṃ samosaraṇaṭṭhānaṃ dijānaṃ pāṇarodhanaṃ jīvitakkhayakaraṃ maññāmi, tattha tattha mayā pallalesu pāsā vihitā. <b>tādisa</b>nti mānusiyasare tathāvidhaṃ pāṇarodhanaṃ mayā vihitaṃ pāsaṃ. <b>ta</b>nti taṃ etaṃ tattha baddhaṃ. <b>upāsino</b>ti attano jīvitaṃ agaṇetvā upagantvā nisinno. <b>mamāya</b>nti maṃ ayaṃ senāpati <b>ajjhabhāsatha,</b> mayā saddhiṃ kathesi. <b>sudukkara</b>nti tasmiṃ khaṇe esa amhādisehi anariyehi sudukkaraṃ akāsi. kiṃ tanti? <b>dahate bhāvamuttamaṃ,</b> attano uttamaṃ ajjhāsayaṃ dahati vidahati pakāseti. <b>attanāya</b>nti attano ayaṃ. <b>anutthunanto</b>ti bhattuguṇe vaṇṇento tassa jīvitaṃ muñcāti maṃ yāci.</p>
	<p class="paratype03"><b>tassā</b>ti tassa tathā yācantassa. <b>sukhena cā</b>ti yathāsukhena cittakūṭaṃ gantvā ñātisaṅghaṃ passathāti ca anujāniṃ. <b>ettheva hī</b>ti mayā pana ime dve ettha mānusiyasareyeva cittakūṭagamanāya anumatā ahesuṃ. <b>evaṃ gato</b>ti evaṃ sattu hatthagato. <b>janayeyyātha maddava</b>nti attani mettacittaṃ janesi. <b>upāyana</b>nti paṇṇākāraṃ. <b>sabbasākuṇikāgāme</b>ti sabbasmimpi sākuṇikagāme nāhaṃ aññaṃ tava evarūpaṃ kenaci sākuṇikena ābhatapubbaṃ upāyanaṃ passāmi. <b>taṃ passā</b>ti taṃ mayā ābhataṃ upāyanaṃ passa manujādhipāti.</p>
	<p class="paratype03">evaṃ so ṭhitakova sumukhassa guṇaṃ kathesi. tato rājā haṃsarañño mahārahaṃ āsanaṃ, sumukhassa ca suvaṇṇabhaddapīṭhakaṃ dāpetvā tesaṃ tattha nisinnānaṃ suvaṇṇabhājanehi lājamadhuphāṇitādīni dāpetvā niṭṭhite pānabhojanakicce añjaliṃ paggayha mahāsattaṃ dhammakathaṃ yācitvā suvaṇṇapīṭhake nisīdi. so tena yācito paṭisanthāraṃ tāva akāsi. tamatthaṃ pakāsento satthā āha — </p>
	<p class="paratype40">57<b>.</b> </p>
	<p class="paratype21">“disvā nisinnaṃ rājānaṃ, pīṭhe sovaṇṇaye subhe. </p>
	<p class="paratype22">ajjhabhāsatha vakkaṅgo, vācaṃ kaṇṇasukhaṃ bhaṇaṃ. </p>
	<p class="paratype40">58<b>.</b> </p>
	<p class="paratype21">“kacci nu bhoto kusalaṃ, kacci bhoto anāmayaṃ. </p>
	<p class="paratype22">kacci raṭṭhamidaṃ phītaṃ, dhammena manusāsasi. </p>
	<p class="paratype40">59<b>.</b> </p>
	<p class="paratype21">“kusalañceva me haṃsa, atho haṃsa anāmayaṃ. </p>
	<p class="paratype22">atho raṭṭhamidaṃ phītaṃ, dhammena manusāsahaṃ. </p>
	<p class="paratype40">60<b>.</b> </p>
	<p class="paratype21">“kacci bhoto amaccesu, doso koci na vijjati. </p>
	<p class="paratype22">kacci ca te tavatthesu, nāvakaṅkhanti jīvitaṃ. </p>
	<p class="paratype40">61<b>.</b> </p>
	<p class="paratype21">“athopi me amaccesu, doso koci na vijjati. </p>
	<p class="paratype22">athopi te mamatthesu, nāvakaṅkhanti jīvitaṃ. </p>
	<p class="paratype40">62<b>.</b> </p>
	<p class="paratype21">“kacci te sādisī bhariyā, assavā piyabhāṇinī. </p>
	<p class="paratype22">puttarūpayasūpetā, tava chandavasānugā. </p>
	<p class="paratype40">63<b>.</b> </p>
	<p class="paratype21">“atho me sādisī bhariyā, assavā piyabhāṇinī. </p>
	<p class="paratype22">puttarūpayasūpetā, mama chandavasānugā”ti.</p>
	<p class="paratype03">tattha <b>rājāna</b>nti sāgalarājānaṃ. <b>vakkaṅgo</b>ti haṃsarājā. <b>dhammena manusāsasī</b>ti dhammena anusāsasi. <b>doso</b>ti aparādho. <b>tavatthesū</b>ti uppannesu tava yuddhādīsu atthesu. <b>nāvakaṅkhantī</b>ti uraṃ datvā pariccajantā kicci attano jīvitaṃ na patthenti, jīvitañca cajitvā tavevatthaṃ karonti. <b>sādisī</b>ti samānajātikā. <b>assavā</b>ti vacanasampaṭicchikā. <b>puttarūpayasūpetā</b>ti puttehi ca rūpena ca yasena ca upetā. <b>tava chandavasānugā</b>ti kacci tava ajjhāsayaṃ tava vasaṃ anuvattati, na attano cittavasena vattatīti pucchati.</p>
	<p class="paratype03">evaṃ bodhisattena paṭisanthāre kate puna rājā tena saddhiṃ kathento āha — </p>
	<p class="paratype40">64<b>.</b> </p>
	<p class="paratype21">“bhavantaṃ kacci nu mahā-sattuhatthattataṃ gato. </p>
	<p class="paratype22">dukkhamāpajji vipulaṃ, tasmiṃ paṭhamamāpade. </p>
	<p class="paratype40">65<b>.</b> </p>
	<p class="paratype21">“kacci yantāpatitvāna, daṇḍena samapothayi. </p>
	<p class="paratype22">evametesaṃ jammānaṃ, pātikaṃ bhavati tāvade. </p>
	<p class="paratype40">66<b>.</b> </p>
	<p class="paratype21">“khemamāsi mahārāja, evamāpadiyā sati. </p>
	<p class="paratype22">na cāyaṃ kiñci rasmāsu, sattūva samapajjatha. </p>
	<p class="paratype40">67<b>.</b> </p>
	<p class="paratype21">“paccagamittha nesādo, pubbeva ajjhabhāsatha. </p>
	<p class="paratype22">tadāyaṃ sumukhoyeva, paṇḍito paccabhāsatha. </p>
	<p class="paratype40">68<b>.</b> </p>
	<p class="paratype21">“tassa taṃ vacanaṃ sutvā, pasādamayamajjhagā. </p>
	<p class="paratype22">tato maṃ pāmucī pāsā, anuññāsi sukhena ca. </p>
	<p class="paratype40">69<b>.</b> </p>
	<p class="paratype21">“idañca sumukheneva, etadatthāya cintitaṃ. </p>
	<p class="paratype22">bhoto sakāsegamanaṃ, etassa dhanamicchatā. </p>
	<p class="paratype40">70<b>.</b> </p>
	<p class="paratype21">“svāgatañcevidaṃ bhavataṃ, patīto casmi dassanā. </p>
	<p class="paratype22">eso cāpi bahuṃ vittaṃ, labhataṃ yāvadicchatī”ti.</p>
	<p class="paratype03">tattha <b>mahāsattuhatthattataṃ gato</b>ti mahantassa sattuno hatthattaṃ gato. <b>āpatitvānā</b>ti upadhāvitvā. <b>pātika</b>nti pākatikaṃ, ayameva vā pāṭho. idaṃ vuttaṃ hoti — etesañhi jammānaṃ tāvadeva evaṃ pākatikaṃ hoti, sakuṇe daṇḍena pothetvā jīvitakkhayaṃ pāpento dhanavetanaṃ labhatīti. <b>kiñci rasmāsū</b>ti kiñci amhesu. <b>sattūvā</b>ti sattu viya. <b>paccagamitthā</b>ti, mahārāja, esa amhe disvā baddhāti saññāya thokaṃ osakkittha. <b>pubbevā</b>ti ayameva paṭhamaṃ ajjhabhāsi. <b>tadā</b>ti tasmiṃ kāle. <b>etadatthāyā</b>ti etassa nesādaputtassa atthāya cintitaṃ. <b>dhanamicchatā</b>ti etassa dhanaṃ icchantena tava santikaṃ amhākaṃ āgamanaṃ cintitaṃ. <b>svāgatañcevida</b>nti mā bhonto cintayantu, bhavataṃ idaṃ idhāgamanaṃ svāgatameva. <b>labhata</b>nti labhatu.</p>
	<p class="paratype03">evañca pana vatvā rājā aññataraṃ amaccaṃ oloketvā “kiṃ karomi devā”ti vutte “imaṃ nesādaṃ kappitakesamassuṃ nhātānulittaṃ sabbālaṅkārapaṭimaṇḍitaṃ kāretvā ānehī”ti vatvā tena tathā katvā ānītassa tassa saṃvacchare saṃvacchare satasahassuṭṭhānakaṃ gāmaṃ, dve vīthiyo gahetvā ṭhitaṃ mahantaṃ gehaṃ, rathavarañca, aññañca bahuṃ hiraññasuvaṇṇaṃ adāsi. tamatthaṃ āvikaronto satthā āha — </p>
	<p class="paratype40">71<b>.</b> </p>
	<p class="paratype21">“santappayitvā nesādaṃ, bhogehi manujādhipo. </p>
	<p class="paratype22">ajjhabhāsatha vakkaṅgaṃ, vācaṃ kaṇṇasukhaṃ bhaṇan”ti.</p>
	<p class="paratype03">atha mahāsatto rañño dhammaṃ desesi. so tassa dhammakathaṃ sutvā tuṭṭhahadayo “dhammakathikassa sakkāraṃ karissāmī”ti setacchattaṃ datvā rajjaṃ paṭicchāpento āha — </p>
	<p class="paratype40">72<b>.</b> </p>
	<p class="paratype21">“yaṃ khalu dhammamādhīnaṃ, vaso vattati kiñcanaṃ. </p>
	<p class="paratype22">sabbatthissariyaṃ bhavataṃ, pasāsatha yadicchatha. </p>
	<p class="paratype40">73<b>.</b> </p>
	<p class="paratype21">“dānatthaṃ upabhottuṃ vā, yaṃ caññaṃ upakappati. </p>
	<p class="paratype22">etaṃ dadāmi vo vittaṃ, issariyaṃ vissajāmi vo”ti.</p>
	<p class="paratype03">tattha <b>vaso vattatī</b>ti yattha mama vaso vattati. <b>kiñcana</b>nti taṃ appamattakampi. <b>sabbatthissariya</b>nti sabbaṃ bhavataṃyeva issariyaṃ atthu. <b>yaṃ caññaṃ upakappatī</b>ti puññakāmatāya dānatthaṃ vā chattaṃ ussāpetvā rajjameva upabhottuṃ vā yaṃ vā aññaṃ tumhākaṃ ruccati, taṃ karotha, etaṃ dadāmi vo vittaṃ, saddhiṃyeva setacchattena mama santakaṃ issariyaṃ vissajjāmi voti.</p>
	<p class="paratype03">atha mahāsatto raññā dinnaṃ setacchattaṃ puna tasseva adāsi. rājāpi cintesi — “haṃsarañño tāva me dhammakathā sutā, luddaputtena pana ‘ayaṃ sumukho mudhurakatho’ti ativiya vaṇṇito, imassapi dhammakathaṃ sossāmī”ti. so tena saddhiṃ sallapanto anantaraṃ gāthamāha — </p>
	<p class="paratype40">74<b>.</b> </p>
	<p class="paratype21">“yathā ca myāyaṃ sumukho, ajjhabhāseyya paṇḍito. </p>
	<p class="paratype22">kāmasā buddhisampanno, taṃ myāssa paramappiyan”ti.</p>
	<p class="paratype03">tattha <b>yathā</b>ti yadi. idaṃ vuttaṃ hoti — yadi ca me ayaṃ sumukho paṇḍito buddhisampanno kāmasā attano ruciyā ajjhabhāseyya, taṃ me paramappiyaṃ assāti.</p>
	<p class="paratype03">tato sumukho āha — </p>
	<p class="paratype40">75<b>.</b> </p>
	<p class="paratype21">“ahaṃ khalu mahārāja, nāgarājārivantaraṃ. </p>
	<p class="paratype22">paṭivattuṃ na sakkomi, na me so vinayo siyā. </p>
	<p class="paratype40">76<b>.</b> </p>
	<p class="paratype21">“amhākañceva so seṭṭho, tvañca uttamasattavo. </p>
	<p class="paratype22">bhūmipālo manussindo, pūjā bahūhi hetubhi. </p>
	<p class="paratype40">77<b>.</b> </p>
	<p class="paratype21">“tesaṃ ubhinnaṃ bhaṇataṃ, vattamāne vinicchaye. </p>
	<p class="paratype22">nantaraṃ pativattabbaṃ, pessena manujādhipā”ti.</p>
	<p class="paratype03">tattha <b>nāgarājārivantara</b>nti peḷāya abbhantaraṃ paviṭṭho nāgarājā viya. <b>paṭivattu</b>nti tumhākaṃ dvinnaṃ antare vattuṃ na sakkomi. <b>na me so</b>ti sace vadeyyaṃ, na me so vinayo bhaveyya. <b>amhākañcevā</b>ti channavutiyā haṃsasahassānaṃ. <b>uttamasattavo</b>ti uttamasatto. <b>pūjā</b>ti ubho tumhe mayhaṃ bahūhi kāraṇehi pūjārahā ceva pasaṃsārahā ca. <b>pessenā</b>ti veyyāvaccakarena sevakena.</p>
	<p class="paratype03">rājā tassa vacanaṃ sutvā tuṭṭhahadayo “nesādaputto taṃ vaṇṇeti, na aññena tumhādisena madhuradhammakathikena nāma bhavitabban”ti vatvā āha — </p>
	<p class="paratype40">78<b>.</b> </p>
	<p class="paratype21">“dhammena kira nesādo, paṇḍito aṇḍajo iti. </p>
	<p class="paratype22">naheva akatattassa, nayo etādiso siyā. </p>
	<p class="paratype40">79<b>.</b> </p>
	<p class="paratype21">“evaṃ aggapakatimā, evaṃ uttamasattavo. </p>
	<p class="paratype22">yāvatatthi mayā diṭṭhā, nāññaṃ passāmi edisaṃ. </p>
	<p class="paratype40">80<b>.</b> </p>
	<p class="paratype21">“tuṭṭhosmi vo pakatiyā, vākyena madhurena ca. </p>
	<p class="paratype22">eso cāpi mamacchando, ciraṃ passeyya vo ubho”ti.</p>
	<p class="paratype03">tattha <b>dhammenā</b>ti sabhāvena kāraṇena. <b>akatattassā</b>ti asampāditāttabhāvassa mittadubbhissa. <b>nayo</b>ti paññā. <b>aggapakatimā</b>ti aggasabhāvo. <b>uttamasattavo</b>ti uttamasatto. <b>yāvatatthī</b>ti yāvatā mayā diṭṭhā nāma atthi. <b>nāñña</b>nti tasmiṃ mayā diṭṭhaṭṭhāne aññaṃ evarūpaṃ na passāmi. <b>tuṭṭhosmi vo pakatiyā</b>ti samma haṃsarāja ahaṃ pakatiyā paṭhamameva tumhākaṃ dassanena tuṭṭho. <b>vākyenā</b>ti idāni pana vo madhuravacanena tuṭṭhosmi. <b>ciraṃ passeyya vo</b>ti idheva vasāpetvā muhuttampi avippavāsanto ciraṃ tumhe passeyyanti esa me chandoti vadati.</p>
	<p class="paratype03">tato mahāsatto rājānaṃ pasaṃsanto āha — </p>
	<p class="paratype40">81<b>.</b> </p>
	<p class="paratype21">“yaṃ kiccaṃ parame mitte, katamasmāsu taṃ tayā. </p>
	<p class="paratype22">pattā nissaṃsayaṃ tyāmhā, bhattirasmāsu yā tava. </p>
	<p class="paratype40">82<b>.</b> </p>
	<p class="paratype21">“aduñca nūna sumahā, ñātisaṅghassa mantaraṃ. </p>
	<p class="paratype22">adassanena asmākaṃ, dukkhaṃ bahūsu pakkhisu. </p>
	<p class="paratype40">83<b>.</b> </p>
	<p class="paratype21">“tesaṃ sokavighātāya, tayā anumatā mayaṃ. </p>
	<p class="paratype22">taṃ padakkhiṇato katvā, ñātiṃ passemurindama. </p>
	<p class="paratype40">84<b>.</b> </p>
	<p class="paratype21">“addhāhaṃ vipulaṃ pītiṃ, bhavataṃ vindāmi dassanā. </p>
	<p class="paratype22">eso cāpi mahā attho, ñātivissāsanā siyā”ti.</p>
	<p class="paratype03">tattha <b>katamasmāsū</b>ti kataṃ amhesu. <b>pattā nissaṃsayaṃ tyāmhā</b>ti mayaṃ nissaṃsayena tayā pattāyeva. <b>bhattirasmāsu yā tavā</b>ti yā tava amhesu bhatti, tāya bhattiyā mayaṃ tayā asaṃsayena pattāyeva, na ca vippayuttā, vippavuṭṭhāpi sahavāsinoyeva nāma mayanti dīpeti. <b>aduñca nūna sumahā</b>ti etañca ekaṃseneva sumahantaṃ. <b>ñātisaṅghassa mantara</b>nti amhehi dvīhi janehi virahitassa mama ñātisaṅghassa antaraṃ chiddaṃ. <b>asmāka</b>nti amhākaṃ dvinnaṃ adassanena bahūsu pakkhīsu dukkhaṃ uppannaṃ. <b>passemurindamā</b>ti passeyyāma arindama. <b>bhavata</b>nti bhoto dassanena. <b>eso cāpi mahā attho</b>ti yā esā ñātisaṅghasaṅkhātā ñātivissāsanā siyā, eso cāpi mahanto atthopi.</p>
	<p class="paratype03">evaṃ vutte rājā tesaṃ gamanaṃ anujāni. mahāsattopi rañño pañcavidhe dussīlye ādīnavaṃ, sīle ca ānisaṃsaṃ kathetvā “imaṃ sīlaṃ rakkha, dhammena rajjaṃ kārehi, catūhi saṅgahavatthūhi janaṃ saṅgaṇhāhī”ti ovaditvā cittakūṭaṃ agamāsi. tamatthaṃ pakāsento satthā āha — </p>
	<p class="paratype40">85<b>.</b> </p>
	<p class="paratype21">“idaṃ vatvā dhataraṭṭho, haṃsarājā narādhipaṃ. </p>
	<p class="paratype22">uttamaṃ javamanvāya, ñātisaṅghaṃ upāgamuṃ. </p>
	<p class="paratype40">86<b>.</b> </p>
	<p class="paratype21">“te aroge anuppatte, disvāna parame dije. </p>
	<p class="paratype22">kekāti makaruṃ haṃsā, puthusaddo ajāyatha. </p>
	<p class="paratype40">87<b>.</b> </p>
	<p class="paratype21">“te patītā pamuttena, bhattunā bhattugāravā. </p>
	<p class="paratype22">samantā parikiriṃsu, aṇḍajā laddhapaccayā”ti.</p>
	<p class="paratype03">tattha <b>upāgamu</b>nti aruṇuggamanavelāyameva lājamadhuphāṇitādīni paribhuñjitvā raññā ca deviyā ca dvīhi suvaṇṇatālavaṇṭehi ukkhipitvā gandhamālādīhi katasakkārā tālavaṇṭehi otaritvā rājānaṃ padakkhiṇaṃ katvā vehāsaṃ uppatitvā raññā añjaliṃ paggayha “gacchatha sāmino”ti vutte sīhapañjarena nikkhantā uttamena javena gantvā ñātigaṇaṃ upāgamiṃsu. <b>parame</b>ti uttame. <b>kekā</b>ti attano sabhāvena “kekā”ti saddamakaṃsu. <b>bhattugāravā</b>ti bhattari sagāravā. <b>parikiriṃsū</b>ti bhattuno muttabhāvena tuṭṭhā taṃ bhattāraṃ samantā parivārayiṃsu. <b>laddhapaccayā</b>ti laddhapatiṭṭhā.</p>
	<p class="paratype03">evaṃ parivāretvā pana te haṃsā “kathaṃ muttosi, mahārājā”ti pucchiṃsu. mahāsatto sumukhaṃ nissāya muttabhāvaṃ, sāgalarājaluddaputtehi katakammañca kathesi. taṃ sutvā tuṭṭho haṃsagaṇo “sumukhasenāpati ca rājā ca luddaputto ca sukhitā niddukkhā ciraṃ jīvantū”ti thutimakāsi. tamatthaṃ pakāsento satthā osānagāthamāha — </p>
	<p class="paratype40">88<b>.</b> </p>
	<p class="paratype21">“evaṃ mittavataṃ atthā, sabbe honti padakkhiṇā. </p>
	<p class="paratype22">haṃsā yathā dhataraṭṭhā, ñātisaṅghaṃ upāgamun”ti.</p>
	<p class="paratype03">tattha <b>mittavata</b>nti kalyāṇamittasampannānaṃ. <b>padakkhiṇā</b>ti sukhanipphattino vuḍḍhiyuttā. <b>dhataraṭṭhā</b>ti haṃsarājā sumukho raññā ceva luddaputtena cāti dvīhi evaṃ ubhopi te dhataraṭṭhā kalyāṇamittasampannā yathā ñātisaṅghaṃ upāgamuṃ, ñātisaṅghaupagamanasaṅkhāto nesaṃ attho padakkhiṇo jāto, evaṃ aññesampi mittavataṃ atthā padakkhiṇā hontīti.</p>
	<p class="paratype03">satthā imaṃ dhammadesanaṃ āharitvā “na bhikkhave idāneva, pubbepānando mamatthāya jīvitaṃ pariccajī”ti vatvā jātakaṃ samodhānesi “tadā nesādo channo ahosi, rājā sāriputto, sumukho ānando, channavuti haṃsasahassā buddhaparisā, haṃsarājā pana ahameva ahosin”ti. </p>
	<p class="paratype06">cūḷahaṃsajātakavaṇṇanā paṭhamā. </p> 
</body>
</html>