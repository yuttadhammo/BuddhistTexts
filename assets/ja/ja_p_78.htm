<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [72] 2. sīlavanāgarājajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>8. varuṇavaggo</h4>
	<h5>[72] 2. sīlavanāgarājajātakavaṇṇanā</h5>
	<p class="paratype03"><b>akataññussa posassā</b>ti idaṃ satthā veḷuvane viharanto devadattaṃ ārabbha kathesi. dhammasabhāyañhi bhikkhū “āvuso, devadatto akataññū tathāgatassa guṇe na jānātī”ti kathentā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva devadatto akataññū, pubbepi akataññūyeva, na kadāci mayhaṃ guṇaṃ jānātī”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantappadese hatthiyoniyaṃ nibbatti. so mātukucchito nikkhanto sabbaseto ahosi rajatapuñjasannibho, akkhīni panassa maṇiguḷasadisāni, paññāyamānāni pañca pasādāni ahesuṃ, mukhaṃ rattakambalasadisaṃ, soṇḍā rattasuvaṇṇabindupaṭimaṇḍitaṃ rajatadāmaṃ viya, cattāro pādā katalākhārasaparikammā viya. evamassa dasahi pāramīhi alaṅkato rūpasobhaggappatto attabhāvo ahosi. atha naṃ viññutaṃ pattaṃ sakalahimavante vāraṇā sannipatitvā upaṭṭhahantā vicariṃsu. evaṃ so asītisahassavāraṇaparivāro himavantappadese vasamāno aparabhāge gaṇe dosaṃ disvā gaṇamhā kāyavivekāya ekakova araññe vāsaṃ kappesi. sīlavantatāya ca panassa “sīlavanāgarājā” tveva nāmaṃ ahosi.</p>
	<p class="paratype03">atheko bārāṇasivāsiko vanacarako himavantaṃ pavisitvā attano ājīvabhaṇḍakaṃ gavesamāno disā vavatthāpetuṃ asakkonto maggamūḷho hutvā maraṇabhayabhīto bāhā paggayha paridevamāno vicarati. bodhisatto tassa taṃ balavaparidevitaṃ sutvā “imaṃ purisaṃ dukkhā mocessāmī”ti kāruññena codito tassa santikaṃ agamāsi. so taṃ disvāva bhīto palāyi. bodhisatto taṃ palāyantaṃ disvā tattheva aṭṭhāsi. so puriso bodhisattaṃ ṭhitaṃ disvā aṭṭhāsi . bodhisatto puna agamāsi, so puna palāyitvā tassa ṭhitakāle ṭhatvā cintesi “ayaṃ vāraṇo mama palāyanakāle tiṭṭhati, ṭhitakāle āgacchati, nāyaṃ mayhaṃ anatthakāmo, imamhā pana maṃ dukkhā mācetukāmo bhavissatī”ti sūro hutvā aṭṭhāsi. bodhisatto taṃ upasaṅkamitvā “kasmā bho tvaṃ purisa, paridevamāno vicarasī”ti pucchi. “sāmi, disā vavatthāpetuṃ asakkonto maggamūḷho hutvā maraṇabhayenā”ti. atha naṃ bodhisatto attano vasanaṭṭhānaṃ netvā katipāhaṃ phalāphalehi santappetvā “bho, purisa, mā bhāyi, ahaṃ taṃ manussapathaṃ nessāmī”ti attano piṭṭhe nisīdāpetvā manussapathaṃ pāyāsi.</p>
	<p class="paratype03">atha kho so mittadubbhī puriso “sace koci pucchissati, ācikkhitabbaṃ bhavissatī”ti bodhisattassa piṭṭhe nisinnoyeva rukkhanimittaṃ pabbatanimittaṃ upadhārentova gacchati. atha naṃ bodhisatto araññā nīharitvā bārāṇasigāmimahāmagge ṭhapetvā “bho purisa, iminā maggena gaccha, mayhaṃ pana vasanaṭṭhānaṃ pucchitopi apucchitopi mā kassaci ācikkhī”ti taṃ uyyojetvā attano vasanaṭṭhānaṃyeva agamāsi. atha so puriso bārāṇasiṃ gantvā anuvicaranto dantakāravīthiṃ patvā dantakāre dantavikatiyo kurumāne disvā “kiṃ pana bho, jīvadantampi labhitvā gaṇheyyāthā”ti? “bho, kiṃ vadesi, jīvadanto nāma matahatthidantato mahagghataro”ti. “tena hi ahaṃ vo jīvadantaṃ āharissāmī”ti pātheyyaṃ gahetvā kharakakacaṃ ādāya bodhisattassa vasanaṭṭhānaṃ agamāsi.</p>
	<p class="paratype03">bodhisatto taṃ disvā “kimatthaṃ āgatosī”ti pucchi. “ahaṃ, sāmi, duggato kapaṇo jīvituṃ asakkonto tumhe dantakhaṇḍaṃ yācitvā sace dassatha, taṃ ādāya gantvā vikkiṇitvā tena mūlena jīvissāmī”ti āgatoti. “hotu bho, dantaṃ te dassāmi, sace dantakappanatthāya kakacaṃ atthī”ti. “kakacaṃ gahetvā āgatomhi sāmī”ti. “tena hi dante kakacena kantitvā ādāya gacchā”ti bodhisatto pāde samiñjitvā gonisinnakaṃ nisīdi. so dvepi aggadante chindi. bodhisatto te dante soṇḍāya gahetvā “bho purisa, nāhaṃ ‘ete dantā mayhaṃ appiyā amanāpā’ti dammi, imehi pana me dantehi sataguṇena sahassaguṇena satasahassaguṇena sabbadhammapaṭivedhanasamatthā sabbaññutaññāṇadantāva piyatarā, tassa me idaṃ dantadānaṃ sabbaññutaññāṇapaṭivijjhanatthāya hotū”ti sabbaññutaññāṇassa ārādhanaṃ katvā dantayugalaṃ adāsi.</p>
	<p class="paratype03">so taṃ ādāya gantvā vikkiṇitvā tasmiṃ mūle khīṇe puna bodhisattassa santikaṃ gantvā “sāmi, tumhākaṃ dante vikkiṇitvā laddhamūlaṃ mayhaṃ iṇasodhanamattameva jātaṃ, avasesadante dethā”ti āha. bodhisatto “sādhū”ti paṭissuṇitvā purimanayeneva kappāpetvā avasesadante adāsi. so tepi vikkiṇitvā puna āgantvā “sāmi, jīvituṃ na sakkomi, mūladāṭhā me dethā”ti āha. bodhisatto “sādhū”ti paṭissuṇitvā purimanayeneva nisīdi. so pāpapuriso mahāsattassa rajatadāmasadisaṃ soṇḍaṃ maddamāno kelāsakūṭasadisaṃ kumbhaṃ abhiruhitvā ubho dantakoṭiyo paṇhiyā paharanto maṃsaṃ viyūhitvā kumbhaṃ āruyha kharakakacena mūladāṭhā kappetvā pakkāmi. bodhisattassa dassanūpacāraṃ vijahanteyeva pana tasmiṃ pāpapurise catunahutādhikadviyojanasatasahassabahalā ghanapathavī sineruyugandharādayo mahābhāre duggandhajegucchāni gūthamuttādīni ca dhāretuṃ samatthāpi tassa aguṇarāsiṃ dhāretuṃ asakkontī viya bhijjitvā vivaraṃ adāsi. tāvadeva avīcimahānirayato aggijālā nikkhamitvā taṃ mittadubbhipurisaṃ kulasantakena kambalena pārupantī viya parikkhipitvā gaṇhi.</p>
	<p class="paratype03">evaṃ tassa pāpapuggalassa pathaviṃ paviṭṭhakāle tasmiṃ vanasaṇḍe adhivatthā rukkhadevatā “akataññū mittadubbhī puggalo cakkavattirajjaṃ datvāpi tosetuṃ na sakkā”ti vanaṃ unnādetvā dhammaṃ desayamānā imaṃ gāthamāha — </p>
	<p class="paratype40">72<b>.</b> </p>
	<p class="paratype21">“akataññussa posassa, niccaṃ vivaradassino. </p>
	<p class="paratype22">sabbaṃ ce pathaviṃ dajjā, neva naṃ abhirādhaye”ti.</p>
	<p class="paratype03">tattha <b>akataññussā</b>ti attano kataguṇaṃ ajānantassa. <b>posassā</b>ti purisassa. <b>vivaradassino</b>ti chiddameva okāsameva olokentassa. <b>sabbaṃ ce pathaviṃ dajjā</b>ti sacepi tādisassa puggalassa sakalaṃ cakkavattirajjaṃ, imaṃ vā pana mahāpathaviṃ parivattetvā pathavojaṃ dadeyya. <b>neva naṃ abhirādhaye</b>ti evaṃ karontopi evarūpaṃ kataguṇaviddhaṃsakaṃ koci paritosetuṃ vā pasādetuṃ vā na sakkuṇeyyāti attho.</p>
	<p class="paratype03">evaṃ sā devatā vanaṃ unnādetvā dhammaṃ desesi. bodhisatto yāvatāyukaṃ ṭhatvā yathākammaṃ agamāsi.</p>
	<p class="paratype03">satthā “na, bhikkhave, devadatto idāneva akataññū, pubbepi akataññūyevā”ti vatvā imaṃ dhammadesanaṃ āharitvā anusandhiṃ ghaṭetvā jātakaṃ samodhānesi “tadā mittadubbhī puggalo devadatto ahosi, rukkhadevatā sāriputto, sīlavanāgarājā pana ahameva ahosin”ti. </p>
	<p class="paratype06">sīlavanāgarājajātakavaṇṇanā dutiyā. </p> 
</body>
</html>