<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [312] 2. kassapamandiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>2. pucimandavaggo</h4>
	<h5>[312] 2. kassapamandiyajātakavaṇṇanā</h5>
	<p class="paratype03"><b>api</b> <b>kassapa mandiyā</b>ti idaṃ satthā jetavane viharanto ekaṃ mahallakabhikkhuṃ ārabbha kathesi. sāvatthiyaṃ kireko kulaputto kāmesu ādīnavaṃ disvā satthu santike pabbajitvā kammaṭṭhāne anuyutto na cirasseva arahattaṃ pāpuṇi. tassa aparabhāge mātā kālamakāsi. so mātu accayena pitarañca kaniṭṭhabhātarañca pabbājetvā jetavane vasitvā vassūpanāyikasamaye cīvarapaccayassa sulabhataṃ sutvā ekaṃ gāmakāvāsaṃ gantvā tayopi tattheva vassaṃ upagantvā vutthavassā jetavanameva āgamaṃsu. daharabhikkhu jetavanassa āsannaṭṭhāne “sāmaṇera tvaṃ theraṃ vissāmetvā āneyyāsi, ahaṃ puretaraṃ gantvā pariveṇaṃ paṭijaggissāmī”ti jetavanaṃ pāvisi. mahallakatthero saṇikaṃ āgacchati. sāmaṇero punappunaṃ sīsena uppīḷento viya “gaccha, bhante, gaccha, bhante”ti taṃ balakkārena neti. thero “tvaṃ maṃ attano vasaṃ ānesī”ti puna nivattitvā koṭito paṭṭhāya āgacchati. tesaṃ evaṃ aññamaññaṃ kalahaṃ karontānaññeva sūriyo atthaṅgato, andhakāro jāto.</p>
	<p class="paratype03">itaropi pariveṇaṃ sammajjitvā udakaṃ upaṭṭhapetvā tesaṃ āgamanaṃ apassanto ukkaṃ gahetvā paccuggamanaṃ katvā te āgacchante disvā “kiṃ cirāyitthā”ti pucchi. mahallako taṃ kāraṇaṃ kathesi. so te dvepi vissāmetvā saṇikaṃ ānesi. taṃ divasaṃ buddhupaṭṭhānassa okāsaṃ na labhi. atha naṃ dutiyadivase buddhupaṭṭhānaṃ āgantvā vanditvā nisinnaṃ satthā “kadā āgatosī”ti pucchi. “hiyyo, bhante”ti. “hiyyo āgantvā ajja buddhupaṭṭhānaṃ karosī”ti? so “āma, bhante”ti vatvā taṃ kāraṇaṃ ācikkhi. satthā mahallakaṃ garahitvā “na esa idāneva evarūpaṃ kammaṃ karoti, pubbepi akāsi. idāni pana tena tvaṃ kilamito, pubbepi paṇḍite kilamesī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsinigame brāhmaṇakule nibbatti. tassa vayappattakāle mātā kālamakāsi. so mātu sarīrakiccaṃ katvā māsaddhamāsaccayena ghare vijjamānaṃ dhanaṃ dānaṃ datvā pitarañca kaniṭṭhabhātarañca gahetvā himavantapadese devadattiyaṃ vakkalaṃ gahetvā isipabbajjaṃ pabbajitvā uñchācariyāya vanamūlaphalāphalehi yāpento ramaṇīye vanasaṇḍe vasi. himavante pana vassakāle acchinnadhāre deve vassante na sakkā hoti kandamūlaṃ khaṇituṃ, phalāni ca paṇṇāni ca patanti. tāpasā yebhuyyena himavantato nikkhamitvā manussapathe vasanti. tadā bodhisatto pitarañca kaniṭṭhabhātarañca gahetvā manussapathe vasitvā puna himavante pupphitaphalite te ubhopi gahetvā himavante attano assamapadaṃ āgacchanto assamassāvidūre sūriye atthaṅgate “tumhe saṇikaṃ āgaccheyyātha, ahaṃ purato gantvā assamaṃ paṭijaggissāmī”ti vatvā te ohāya gato. khuddakatāpaso pitarā saddhiṃ saṇikaṃ gacchanto taṃ kaṭippadese sīsena uppīḷento viya gaccha gacchāti taṃ balakkārena neti. mahallako “tvaṃ maṃ attano ruciyā ānesī”ti paṭinivattitvā koṭito paṭṭhāya āgacchati. evaṃ tesaṃ kalahaṃ karontānaññeva andhakāro ahosi.</p>
	<p class="paratype03">bodhisattopi paṇṇasālaṃ sammajjitvā udakaṃ upaṭṭhapetvā ukkamādāya paṭipathaṃ āgacchanto te disvā “ettakaṃ kālaṃ kiṃ karitthā”ti āha. khuddakatāpaso pitarā katakāraṇaṃ kathesi. bodhisatto ubhopi te saṇikaṃ netvā parikkhāraṃ paṭisāmetvā pitaraṃ nhāpetvā pādadhovanapiṭṭhisambāhanādīni katvā aṅgārakapallaṃ upaṭṭhapetvā paṭippassaddhakilamathaṃ pitaraṃ upanisīditvā “tāta, taruṇadārakā nāma mattikābhājanasadisā muhuttaneva bhijjanti, sakiṃ bhinnakālato paṭṭhāya puna na sakkā honti ghaṭetuṃ, te akkosantāpi paribhāsantāpi mahallakehi adhivāsetabbā”ti vatvā pitaraṃ ovadanto imā gāthā abhāsi — </p>
	<p class="paratype40">45<b>.</b> </p>
	<p class="paratype21">“api kassapa mandiyā, yuvā sapati hanti vā. </p>
	<p class="paratype22">sabbaṃ taṃ khamate dhīro, paṇḍito taṃ titikkhati. </p>
	<p class="paratype40">46<b>.</b> </p>
	<p class="paratype21">“sacepi santo vivadanti, khippaṃ santīyare puna. </p>
	<p class="paratype22">bālā pattāva bhijjanti, na te samathamajjhagū. </p>
	<p class="paratype40">47<b>.</b> </p>
	<p class="paratype21">“ete bhiyyo samāyanti, sandhi tesaṃ na jīrati. </p>
	<p class="paratype22">yo cādhipannaṃ jānāti, yo ca jānāti desanaṃ. </p>
	<p class="paratype40">48<b>.</b> </p>
	<p class="paratype21">“eso hi uttaritaro, bhāravaho dhuraddharo. </p>
	<p class="paratype22">yo paresādhipannānaṃ, sayaṃ sandhātumarahatī”ti.</p>
	<p class="paratype03">tattha <b>kassapā</b>ti pitaraṃ nāmenālapati. <b>mandiyā</b>ti mandībhāvena taruṇatāya. <b>yuvā sapati hanti vā</b>ti taruṇadārako akkosatipi paharatipi. <b>dhīro</b>ti dhikkatapāpo, dhī vā vuccati paññā, tāya samannāgatotipi attho. itaraṃ pana imasseva vevacanaṃ. ubhayenāpi sabbaṃ taṃ bāladārakehi kataṃ aparādhaṃ mahallako dhīro paṇḍito sahati titikkhatīti dasseti.</p>
	<p class="paratype03"><b>sandhīyare</b>ti puna mittabhāvena sandhīyanti ghaṭīyanti. <b>bālā pattāvā</b>ti bālakā pana mattikāpattāva bhijjanti. <b>na te samathamajjhagū</b>ti te bālakā appamattakampi vivādaṃ katvā verūpasamanaṃ na vindanti nādhigacchanti. <b>ete bhiyyo</b>ti ete dve janā bhinnāpi puna samāgacchanti. <b>sandhī</b>ti mittasandhi. <b>tesa</b>nti tesaññeva dvinnaṃ sandhi na jīrati. <b>yo cādhipanna</b>nti yo ca attanā adhipannaṃ atikkantaṃ aññasmiṃ katadosaṃ jānāti. <b>desana</b>nti yo ca tena attano dosaṃ jānantena desitaṃ accayadesanaṃ paṭiggaṇhituṃ jānāti.</p>
	<p class="paratype03"><b>yo paresādhipannāna</b>nti yo paresaṃ adhipannānaṃ dosena abhibhūtānaṃ aparādhakārakānaṃ. <b>sayaṃ sandhātumarahatī</b>ti tesu akhamāpentesupi “ehi, bhadramukha, uddesaṃ gaṇha, aṭṭhakathaṃ suṇa, bhāvanamanuyuñja, kasmā paribāhiro hosī”ti evaṃ sayaṃ sandhātuṃ arahati mittabhāvaṃ ghaṭeti, eso evarūpo mettāvihārī uttaritaro mittabhārassa mittadhurassa ca vahanato <b>“bhāravaho”</b>ti <b>“dhuraddharo”</b>ti ca saṅkhaṃ gacchatīti.</p>
	<p class="paratype03">evaṃ bodhisatto pitu ovādaṃ adāsi, sopi tato pabhuti danto ahosi sudanto.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā pitā tāpaso mahallako ahosi, khuddakatāpaso sāmaṇero, pitu ovādadāyako pana ahameva ahosin”ti. </p>
	<p class="paratype06">kassapamandiyajātakavaṇṇanā dutiyā. </p> 
</body>
</html>