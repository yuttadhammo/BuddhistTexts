<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [543] 6. bhūridattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(sattamo bhāgo)</h2>
	<h3>22. mahānipāto</h3>
	<h4>[543] 6. bhūridattajātakavaṇṇanā</h4>
	<h5>nagarakaṇḍaṃ</h5>
	<p class="paratype03"><b>yaṃ</b> <b>kiñci ratanaṃ atthī</b>ti idaṃ satthā sāvatthiṃ upanissāya jetavane viharanto uposathike upāsake ārabbha kathesi. te kira uposathadivase pātova uposathaṃ adhiṭṭhāya dānaṃ datvā pacchābhattaṃ gandhamālādihatthā jetavanaṃ gantvā dhammassavanavelāya ekamantaṃ nisīdiṃsu. satthā dhammasabhaṃ āgantvā alaṅkatabuddhāsane nisīditvā bhikkhusaṅghaṃ oloketvā bhikkhuādīsu pana ye ārabbha dhammakathā samuṭṭhāti, tehi saddhiṃ tathāgatā sallapanti, tasmā ajja upāsake ārabbha pubbacariyappaṭisaṃyuttā dhammakathā samuṭṭhahissatīti ñatvā upāsakehi saddhiṃ sallapanto “uposathikattha, upāsakā”ti upāsake pucchitvā “āma, bhante”ti vutte “sādhu, upāsakā, kalyāṇaṃ vo kataṃ, apica anacchariyaṃ kho panetaṃ, yaṃ tumhe mādisaṃ buddhaṃ ovādadāyakaṃ ācariyaṃ labhantā uposathaṃ kareyyātha. porāṇapaṇḍitā pana anācariyakāpi mahantaṃ yasaṃ pahāya uposathaṃ kariṃsuyevā”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatto nāma rājā rajjaṃ kārento puttassa uparajjaṃ datvā tassa mahantaṃ yasaṃ disvā “rajjampi me gaṇheyyā”ti uppannāsaṅko “tāta, tvaṃ ito nikkhamitvā yattha te ruccati, tattha vasitvā mama accayena kulasantakaṃ rajjaṃ gaṇhāhī”ti āha. so “sādhū”ti sampaṭicchitvā pitaraṃ vanditvā nikkhamitvā anupubbena yamunaṃ gantvā yamunāya ca samuddassa ca pabbatassa ca antare paṇṇasālaṃ māpetvā vanamūlaphalāhāro paṭivasati. tadā samuddassa heṭṭhime nāgabhavane ekā matapatikā nāgamāṇavikā aññāsaṃ sapatikānaṃ yasaṃ oloketvā kilesaṃ nissāya nāgabhavanā nikkhamitvā samuddatīre vicarantī rājaputtassa padavalañjaṃ disvā padānusārena gantvā taṃ paṇṇasālaṃ addasa. tadā rājaputto phalāphalatthāya gato hoti. sā paṇṇasālaṃ pavisitvā kaṭṭhattharaṇañceva sesaparikkhāre ca disvā cintesi “idaṃ ekassa pabbajitassa vasanaṭṭhānaṃ, vīmaṃsissāmi naṃ ‘saddhāya pabbajito nu kho no’ti, sace hi saddhāya pabbajito bhavissati nekkhammādhimutto, na me alaṅkatasayanaṃ sādiyissati. sace kāmābhirato bhavissati, na saddhāpabbajito, mama sayanasmiṃyeva nipajjissati. atha naṃ gahetvā attano sāmikaṃ katvā idheva vasissāmī”ti. sā nāgabhavanaṃ gantvā dibbapupphāni ceva dibbagandhe ca āharitvā dibbapupphasayanaṃ sajjetvā paṇṇasālāyaṃ pupphūpahāraṃ katvā gandhacuṇṇaṃ vikiritvā paṇṇasālaṃ alaṅkaritvā nāgabhavanameva gatā.</p>
	<p class="paratype03">rājaputto sāyanhasamayaṃ āgantvā paṇṇasālaṃ paviṭṭho taṃ pavattiṃ disvā “kena nu kho imaṃ sayanaṃ sajjitan”ti phalāphalaṃ paribhuñjitvā “aho sugandhāni pupphāni, manāpaṃ vata katvā sayanaṃ paññattan”ti na saddhāpabbajitabhāvena somanassajāto pupphasayane parivattitvā nipanno niddaṃ okkamitvā punadivase sūriyuggamane uṭṭhāya paṇṇasālaṃ asammajjitvā phalāphalatthāya agamāsi. nāgamāṇavikā tasmiṃ khaṇe āgantvā milātāni pupphāni disvā “kāmādhimutto esa, na saddhāpabbajito, sakkā naṃ gaṇhitun”ti ñatvā purāṇapupphāni nīharitvā aññāni pupphāni āharitvā tatheva navapupphasayanaṃ sajjetvā paṇṇasālaṃ alaṅkaritvā caṅkame pupphāni vikiritvā nāgabhavanameva gatā. so taṃ divasampi pupphasayane sayitvā punadivase cintesi “ko nu kho imaṃ paṇṇasālaṃ alaṅkarotī”ti? so phalāphalatthāya agantvā paṇṇasālato avidūre paṭicchanno aṭṭhāsi. itarāpi bahū gandhe ceva pupphāni ca ādāya assamapadaṃ agamāsi. rājaputto uttamarūpadharaṃ nāgamāṇavikaṃ disvāva paṭibaddhacitto attānaṃ adassetvā tassā paṇṇasālaṃ pavisitvā sayanaṃ sajjanakāle pavisitvā “kāsi tvan”ti pucchi. “ahaṃ nāgamāṇavikā, sāmī”ti. “sasāmikā assāmikāsī”ti. “sāmi, ahaṃ pubbe sasāmikā, idāni pana assāmikā vidhavā”. “tvaṃ pana kattha vāsikosī”ti? “ahaṃ bārāṇasirañño putto brahmadattakumāro nāma”. “tvaṃ nāgabhavanaṃ pahāya kasmā idha vicarasī”ti? “sāmi, ahaṃ tattha sasāmikānaṃ nāgamāṇavikānaṃ yasaṃ oloketvā kilesaṃ nissāya ukkaṇṭhitvā tato nikkhamitvā sāmikaṃ pariyesantī vicarāmī”ti. “tena hi bhadde, sādhu, ahampi na saddhāya pabbajito, pitarā pana me nīharitattā idha vasāmi, tvaṃ mā cintayi, ahaṃ te sāmiko bhavissāmi, ubhopi idha samaggavāsaṃ vasissāmā”ti. sā “sādhū”ti sampaṭicchi. tato paṭṭhāya te ubhopi tattheva samaggavāsaṃ vasiṃsu. sā attano ānubhāvena mahārahaṃ gehaṃ māpetvā mahārahaṃ pallaṅkaṃ āharitvā sayanaṃ paññapesi. tato paṭṭhāya mūlaphalāphalaṃ na khādi, dibbānnapānameva bhuñjitvā jīvikaṃ kappesi.</p>
	<p class="paratype03">aparabhāge nāgamāṇavikā gabbhaṃ paṭilabhitvā puttaṃ vijāyi, sāgaratīre jātattā tassa “sāgarabrahmadatto”ti nāmaṃ kariṃsu. tassa padasā gamanakāle nāgamāṇavikā dhītaraṃ vijāyi, tassā samuddatīre jātattā “samuddajā”ti nāmaṃ kariṃsu. atheko bārāṇasivāsiko vanacarako taṃ ṭhānaṃ patvā katapaṭisanthāro rājaputtaṃ sañjānitvā katipāhaṃ tattha vasitvā “deva, ahaṃ tumhākaṃ idha vasanabhāvaṃ rājakulassa ārocessāmī”ti taṃ vanditvā nikkhamitvā nagaraṃ agamāsi. tadā rājā kālamakāsi. amaccā tassa sarīrakiccaṃ katvā sattame divase sannipatitvā “arājakaṃ rajjaṃ nāma na saṇṭhāti, rājaputtassa vasanaṭṭhānaṃ vā atthibhāvaṃ vā na jānāma, phussarathaṃ vissajjetvā rājānaṃ gaṇhissāmā”ti mantayiṃsu. tasmiṃ khaṇe vanacarako nagaraṃ patvā taṃ kathaṃ sutvā amaccānaṃ santikaṃ gantvā “ahaṃ rājaputtassa santike tayo cattāro divase vasitvā āgatomhī”ti taṃ pavattiṃ ācikkhi. amaccā tassa sakkāraṃ katvā tena magganāyakena saddhiṃ tattha gantvā katapaṭisanthārā rañño kālakatabhāvaṃ ārocetvā “deva, rajjaṃ paṭipajjāhī”ti āhaṃsu.</p>
	<p class="paratype03">so “nāgamāṇavikāya cittaṃ jānissāmī”ti taṃ upasaṅkamitvā “bhadde, pitā me kālakato, amaccā mayhaṃ chattaṃ ussāpetuṃ āgatā, gacchāma, bhadde, ubhopi dvādasayojanikāya bārāṇasiyā rajjaṃ kāressāma, tvaṃ soḷasannaṃ itthisahassānaṃ jeṭṭhikā bhavissasī”ti āha. “sāmi, na sakkā mayā gantun”ti. “kiṃkāraṇā”ti? “mayaṃ ghoravisā khippakopā appamattakenapi kujjhāma, sapattiroso ca nāma bhāriyo. sacāhaṃ kiñci disvā vā sutvā vā kuddhā olokessāmi, bhasmāmuṭṭhi viya vippakirissati. iminā kāraṇena na sakkā mayā gantun”ti. rājaputto punadivasepi yācateva. atha naṃ sā evamāha — “ahaṃ tāva kenaci pariyāyena na gamissāmi, ime pana me puttā nāgakumārā tava sambhavena jātattā manussajātikā. sace te mayi sineho atthi, imesu appamatto bhava. ime kho pana udakabījakā sukhumālā maggaṃ gacchantā vātātapena kilamitvā mareyyuṃ, tasmā ekaṃ nāvaṃ khaṇāpetvā udakassa pūrāpetvā tāya dve puttake udakakīḷaṃ kīḷāpetvā nagarepi antovatthusmiṃyeva pokkharaṇiṃkāreyyāsi, evaṃ te na kilamissantī”ti.</p>
	<p class="paratype03">sā evañca pana vatvā rājaputtaṃ vanditvā padakkhiṇaṃ katvā puttake āliṅgitvā thanantare nipajjāpetvā sīse cumbitvā rājaputtassa niyyādetvā roditvā kanditvā tattheva antaradhāyitvā nāgabhavanaṃ agamāsi. rājaputtopi domanassappatto assupuṇṇehi nettehi nivesanā nikkhamitvā akkhīni puñchitvā amacce upasaṅkami. te taṃ tattheva abhisiñcitvā “deva, amhākaṃ nagaraṃ gacchāmā”ti vadiṃsu. tena hi sīghaṃ nāvaṃ khaṇitvā sakaṭaṃ āropetvā udakassa pūretvā udakapiṭṭhe vaṇṇagandhasampannāni nānāpupphāni vikiratha, mama puttā udakabījakā, te tattha kīḷantā sukhaṃ gamissantī”ti. amaccā tathā kariṃsu. rājā bārāṇasiṃ patvā alaṅkatanagaraṃ pavisitvā soḷasasahassāhi nāṭakitthīhi amaccādīhi ca parivuto mahātale nisīditvā sattāhaṃ mahāpānaṃ pivitvā puttānaṃ atthāya pokkharaṇiṃ kāresi. te nibaddhaṃ tattha kīḷiṃsu.</p>
	<p class="paratype03">athekadivasaṃ pokkharaṇiyaṃ udake pavesiyamāne eko kacchapo pavisitvā nikkhamanaṭṭhānaṃ apassanto pokkharaṇitale nipajjitvā dārakānaṃ kīḷanakāle udakato uṭṭhāya sīsaṃ nīharitvā te oloketvā puna udake nimujji. te taṃ disvā bhītā pitu santikaṃ gantvā “tāta, pokkharaṇiyaṃ eko yakkho amhe tāsetī”ti āhaṃsu. rājā “gacchatha naṃ gaṇhathā”ti purise āṇāpesi. te jālaṃ khipitvā kacchapaṃ ādāya rañño dassesuṃ. kumārā taṃ disvā “esa, tāta, pisāco”ti viraviṃsu. rājā puttasinehena kacchapassa kujjhitvā “gacchathassa kammakāraṇaṃ karothā”ti āṇāpesi. tatra ekacce “ayaṃ rājaveriko, etaṃ udukkhale musalehi cuṇṇavicuṇṇaṃ kātuṃ vaṭṭatī”ti āhaṃsu, ekacce “tīhi pākehi pacitvā khādituṃ”, ekacce “aṅgāresu uttāpetuṃ,” ekacce “antokaṭāheyeva naṃ pacituṃ vaṭṭatī”ti āhaṃsu. eko pana udakabhīruko amacco “imaṃ yamunāya āvaṭṭe khipituṃ vaṭṭati, so tattha mahāvināsaṃ pāpuṇissati. evarūpā hissa kammakāraṇā natthī”ti āha. kacchapo tassa kathaṃ sutvā sīsaṃ nīharitvā evamāha — “ambho, kiṃ te mayā aparādho kato, kena maṃ evarūpaṃ kammakāraṇaṃ vicāresi. mayā hi sakkā itarā kammakāraṇā sahituṃ, ayaṃ pana atikakkhaḷo, mā evaṃ avacā”ti. taṃ sutvā rājā “imaṃ etadeva kāretuṃ vaṭṭatī”ti yamunāya āvaṭṭe khipāpesi. puriso tathā akāsi. so ekaṃ nāgabhavanagāmiṃ udakavāhaṃ patvā nāgabhavanaṃ agamāsi.</p>
	<p class="paratype03">atha naṃ tasmiṃ udakavāhe kīḷantā dhataraṭṭhanāgarañño puttā nāgamāṇavakā disvā “gaṇhatha naṃ dāsan”ti āhaṃsu. so cintesi “ahaṃ bārāṇasirañño hatthā muccitvā evarūpānaṃ pharusānaṃ nāgānaṃ hatthaṃ patto, kena nu kho upāyena mucceyyan”ti. so “attheso upāyo”ti musāvādaṃ katvā “tumhe dhataraṭṭhassa nāgarañño santakā hutvā kasmā evaṃ vadetha, ahaṃ cittacūḷo nāma kacchapo bārāṇasirañño dūto, dhataraṭṭhassa santikaṃ āgato, amhākaṃ rājā dhataraṭṭhassa dhītaraṃ dātukāmo maṃ pahiṇi, tassa maṃ dassethā”ti āha. te somanassajātā taṃ ādāya rañño santikaṃ gantvā tamatthaṃ ārocesuṃ. rājā “ānetha nan”ti taṃ pakkosāpetvā disvāva anattamano hutvā “evaṃ lāmakasarīro dūtakammaṃ kātuṃ na sakkotī”ti āha. taṃ sutvā kacchapo “kiṃ pana, mahārāja, dūtehi nāma tālappamāṇehi bhavitabbaṃ, sarīrañhi khuddakaṃ vā mahantaṃ vā appamāṇaṃ, gatagataṭṭhāne kammanipphādanameva pamāṇaṃ. mahārāja, amhākaṃ rañño bahū dūtā. thale kammaṃ manussā karonti, ākāse pakkhino, udake ahameva. ahañhi cittacūḷo nāma kacchapo ṭhānantarappatto rājavallabho, mā maṃ paribhāsathā”ti attano guṇaṃ vaṇṇesi. atha naṃ dhataraṭṭho pucchi “kena panatthena raññā pesitosī”ti. mahārāja, rājā maṃ evamāha “mayā sakalajambudīpe rājūhi saddhiṃ mittadhammo kato, idāni dhataraṭṭhena nāgaraññā saddhiṃ mittadhammaṃ kātuṃ mama dhītaraṃ samuddajaṃ dammī”ti vatvā maṃ pahiṇi. “tumhe papañcaṃ akatvā mayā saddhiṃyeva purisaṃ pesetvā divasaṃ vavatthapetvā dārikaṃ gaṇhathā”ti. so tussitvā tassa sakkāraṃ katvā tena saddhiṃ cattāro nāgamāṇavake pesesi “gacchatha, rañño vacanaṃ sutvā divasaṃ vavatthapetvā ethā”ti. te “sādhū”ti vatvā kacchapaṃ gahetvā nāgabhavanā nikkhamiṃsu.</p>
	<p class="paratype03">kacchapo yamunāya bārāṇasiyā ca antare ekaṃ padumasaraṃ disvā ekenupāyena palāyitukāmo evamāha — “bho nāgamāṇavakā, amhākaṃ rājā puttadārā cassa maṃ udake gocarattā rājanivesanaṃ āgataṃ disvāva padumāni no dehi, bhisamūlāni dehīti yācanti. ahaṃ tesaṃ atthāya tāni gaṇhissāmi, ettha maṃ vissajjetvā maṃ apassantāpi puretaraṃ rañño santikaṃ gacchatha, ahaṃ vo tattheva passissāmī”ti. te tassa saddahitvā taṃ vissajjesuṃ. so tattha ekamante nilīyi. itarepi naṃ adisvā “rañño santikaṃ gato bhavissatī”ti māṇavakavaṇṇena rājānaṃ upasaṅkamiṃsu. rājā paṭisanthāraṃ katvā “kuto āgatatthā”ti pucchi. “dhataraṭṭhassa santikā, mahārājā”ti. “kiṃkāraṇā idhāgatā”ti? “mahārāja, mayaṃ tassa dūtā, dhataraṭṭho vo ārogyaṃ pucchati. sace yaṃ vo icchatha, taṃ no vadetha. tumhākaṃ kira dhītaraṃ samuddajaṃ amhākaṃ rañño pādaparicārikaṃ katvā dethā”ti imamatthaṃ pakāsentā paṭhamaṃ gāthamāhaṃsu — </p>
	<p class="paratype40">784<b>.</b> </p>
	<p class="paratype21">“yaṃ kiñci ratanaṃ atthi, dhataraṭṭhanivesane. </p>
	<p class="paratype22">sabbāni te upayantu, dhītaraṃ dehi rājino”ti.</p>
	<p class="paratype03">tattha <b>sabbāni te upayantū</b>ti tassa nivesane sabbāni ratanāni tava nivesanaṃ upagacchantu.</p>
	<p class="paratype03">taṃ sutvā rājā dutiyaṃ gāthamāha — </p>
	<p class="paratype40">785<b>.</b> </p>
	<p class="paratype21">“na no vivāho nāgehi, katapubbo kudācanaṃ. </p>
	<p class="paratype22">taṃ vivāhaṃ asaṃyuttaṃ, kathaṃ amhe karomase”ti.</p>
	<p class="paratype03">tattha <b>asaṃyutta</b>nti ayuttaṃ tiracchānehi saddhiṃ saṃsaggaṃ ananucchavikaṃ. <b>amhe</b>ti amhe manussajātikā samānā kathaṃ tiracchānagatasambandhaṃ karomāti.</p>
	<p class="paratype03">taṃ sutvā nāgamāṇavakā “sace te dhataraṭṭhena saddhiṃ sambandho ananucchaviko, atha kasmā attano upaṭṭhākaṃ cittacūḷaṃ nāma kacchapaṃ ‘samuddajaṃ nāma te dhītaraṃ dammī’ti amhākaṃ rañño pesesi? evaṃ pesetvā idāni te amhākaṃ rājānaṃ paribhavaṃ karontassa kattabbayuttakaṃ mayaṃ jānissāma. mayañhi nāgamāṇavakā”ti vatvā rājānaṃ tajjentā dve gāthā abhāsiṃsu — </p>
	<p class="paratype40">786<b>.</b> </p>
	<p class="paratype21">“jīvitaṃ nūna te cattaṃ, raṭṭhaṃ vā manujādhipa. </p>
	<p class="paratype22">na hi nāge kupitamhi, ciraṃ jīvanti tādisā. </p>
	<p class="paratype40">787<b>.</b> </p>
	<p class="paratype21">“yo tvaṃ deva manussosi, iddhimantaṃ aniddhimā. </p>
	<p class="paratype22">varuṇassa niyaṃ puttaṃ, yāmunaṃ atimaññasī”ti.</p>
	<p class="paratype03">tattha <b>raṭṭhaṃ vā</b>ti ekaṃsena tayā jīvitaṃ vā raṭṭhaṃ vā cattaṃ. <b>tādisā</b>ti tumhādisā evaṃ mahānubhāve nāge kupite ciraṃ jīvituṃ na sakkonti, antarāva antaradhāyanti. <b>yo tvaṃ, deva, manussosī</b>ti deva, yo tvaṃ manusso samāno. <b>varuṇassā</b>ti varuṇanāgarājassa. <b>niyaṃ putta</b>nti ajjhattikaputtaṃ. <b>yāmuna</b>nti yamunāya heṭṭhā jātaṃ.</p>
	<p class="paratype03">tato rājā dve gāthā abhāsi — </p>
	<p class="paratype40">788<b>.</b> </p>
	<p class="paratype21">“nātimaññāmi rājānaṃ, dhataraṭṭhaṃ yasassinaṃ. </p>
	<p class="paratype22">dhataraṭṭho hi nāgānaṃ, bahūnamapi issaro. </p>
	<p class="paratype40">789<b>.</b> </p>
	<p class="paratype21">“ahi mahānubhāvopi, na me dhītaramāraho. </p>
	<p class="paratype22">khattiyo ca videhānaṃ, abhijātā samuddajā”ti.</p>
	<p class="paratype03">tattha <b>bahūnamapī</b>ti pañcayojanasatikassa nāgabhavanassa issarabhāvaṃ sandhāyevamāha. <b>na me dhītaramāraho</b>ti evaṃ mahānubhāvopi pana so ahijātikattā mama dhītaraṃ araho na hoti. <b>“khattiyo ca videhāna”</b>nti idaṃ mātipakkhe ñātake dassento āha. <b>samuddajā</b>ti so ca videharājaputto mama dhītā samuddajā cāti ubhopi abhijātā. te aññamaññaṃ saṃvāsaṃ arahanti. na hesā maṇḍūkabhakkhassa sappassa anucchavikāti āha.</p>
	<p class="paratype03">nāgamāṇavakā taṃ tattheva nāsāvātena māretukāmā hutvāpi “amhākaṃ divasaṃ vavatthāpanatthāya pesitā, imaṃ māretvā gantuṃ na yuttaṃ, gantvā rañño ācikkhitvā jānissāmā”ti tattheva antarahitā “kiṃ, tātā, laddhā vo rājadhītā”ti raññā pucchitā kujjhitvā “kiṃ, deva, amhe akāraṇā yattha vā tattha vā pesesi. sacepi māretukāmo, idheva no mārehi. so tumhe akkosati paribhāsati, attano dhītaraṃ jātimānena ukkhipatī”ti tena vuttañca avuttañca vatvā rañño kodhaṃ uppādayiṃsu. so attano parisaṃ sannipātetuṃ āṇāpento āha — </p>
	<p class="paratype40">790<b>.</b> </p>
	<p class="paratype21">“kambalassatarā uṭṭhentu, sabbe nāge nivedaya. </p>
	<p class="paratype22">bārāṇasiṃ pavajjantu, mā ca kañci viheṭhayun”ti.</p>
	<p class="paratype03">tattha <b>kambalassatarā uṭṭhentū</b>ti kambalassatarā nāma tassa mātupakkhikā sinerupāde vasananāgā, te ca uṭṭhahantu. aññe ca catūsu disāsu anudisāsu yattakā vā mayhaṃ vacanakarā, te sabbe nāge nivedaya, gantvā jānāpetha, khippaṃ kira sannipātethāti āṇāpento evamāha. tato sabbeheva sīghaṃ sannipatitehi “kiṃ karoma, devā”ti vutte “sabbepi te nāgā bārāṇasiṃ pavajjantū”ti āha. “tattha gantvā kiṃ kātabbaṃ, deva, taṃ nāsāvātappahārena bhasmaṃ karomā”ti ca vutte rājadhītari paṭibaddhacittatāya tassā vināsaṃ anicchanto <b>“mā ca kañci viheṭhayu”</b>nti āha, tumhesu koci kañci mā viheṭhayāti attho. ayameva vā pāṭho.</p>
	<p class="paratype03">atha naṃ nāgā “sace koci manusso na viheṭhetabbo, tattha gantvā kiṃ karissāmā”ti āhaṃsu. atha ne “idañcidañca karotha, ahampi idaṃ nāma karissāmī”ti ācikkhanto gāthādvayamāha — </p>
	<p class="paratype40">791<b>.</b> </p>
	<p class="paratype21">“nivesanesu sobbhesu, rathiyā caccaresu ca. </p>
	<p class="paratype22">rukkhaggesu ca lambantu, vitatā toraṇesu ca. </p>
	<p class="paratype40">792<b>.</b> </p>
	<p class="paratype21">“ahampi sabbasetena, mahatā sumahaṃ puraṃ. </p>
	<p class="paratype22">parikkhipissaṃ bhogehi, kāsīnaṃ janayaṃ bhayan”ti.</p>
	<p class="paratype03">tattha <b>sobbhesū</b>ti pokkharaṇīsu. <b>rathiyā</b>ti rathikāya. <b>vitatā</b>ti vitatasarīrā mahāsarīrā hutvā etesu ceva nivesanādīsu dvāratoraṇesu ca olambantu, ettakaṃ nāgā karontu, karontā ca nivesane tāva mañcapīṭhānaṃ heṭṭhā ca upari ca antogabbhabahigabbhādīsu ca pokkharaṇiyaṃ udakapiṭṭhe rathikādīnaṃ passesu ceva thalesu ca mahantāni sarīrāni māpetvā mahante phaṇe katvā kammāragaggarī viya dhamamānā “susū”ti saddaṃ karontā olambatha ca nipajjatha ca. attānaṃ pana taruṇadārakānaṃ jarājiṇṇānaṃ gabbhinitthīnaṃ samuddajāya cāti imesaṃ catunnaṃ mā dassayittha. ahampi sabbasetena mahantena sarīrena gantvā sumahantaṃ kāsipuraṃ sattakkhattuṃ bhogehi parikkhipissaṃ, mahantena phaṇena naṃ chādetvā ekandhakāraṃ katvā kāsīnaṃ bhayaṃ janayanto “susū”ti saddaṃ muñcissāmīti.</p>
	<p class="paratype03">atha sabbe nāgā tathā akaṃsu. tamatthaṃ pakāsento satthā āha — </p>
	<p class="paratype40">793<b>.</b> </p>
	<p class="paratype21">“tassa taṃ vacanaṃ sutvā, uragānekavaṇṇino. </p>
	<p class="paratype22">bārāṇasiṃ pavajjiṃsu, na ca kañci viheṭhayuṃ. </p>
	<p class="paratype40">794<b>.</b> </p>
	<p class="paratype21">“nivesanesu sobbhesu, rathiyā caccaresu ca. </p>
	<p class="paratype22">rukkhaggesu ca lambiṃsu, vitatā toraṇesu ca. </p>
	<p class="paratype40">795<b>.</b> </p>
	<p class="paratype21">“tesu disvāna lambante, puthū kandiṃsu nāriyo. </p>
	<p class="paratype22">nāge soṇḍikate disvā, passasante muhuṃ muhuṃ. </p>
	<p class="paratype40">796<b>.</b> </p>
	<p class="paratype21">“bārāṇasī pabyathitā, āturā samapajjatha. </p>
	<p class="paratype22">bāhā paggayha pakkanduṃ, dhītaraṃ dehi rājino”ti.</p>
	<p class="paratype03">tattha <b>anekavaṇṇino</b>ti nīlādivasena anekavaṇṇā. evarūpāni hi te rūpāni māpayiṃsu. <b>pavajjiṃsū</b>ti aḍḍharattasamaye pavisiṃsu. <b>lambiṃsū</b>ti dhataraṭṭhena vuttaniyāmeneva te sabbesu ṭhānesu manussānaṃ sañcāraṃ pacchinditvā olambiṃsu. dūtā hutvā āgatā pana cattāro nāgamāṇavakā raño sayanassa cattāro pāde parikkhipitvā uparisīse mahante phaṇe katvā tuṇḍehi sīsaṃ paharantā viya dāṭhā vivaritvā passasantā aṭṭhaṃsu. dhataraṭṭhopi attanā vuttaniyāmena nagaraṃ paṭicchādesi. pabujjhamānā purisā yato yato hatthaṃ vā pādaṃ vā pasārenti, tattha tattha sappe chupitvā “sappo, sappo”ti viravanti. <b>puthū kandiṃsū</b>ti yesu gehesu dīpā jalanti, tesu itthiyo pabuddhā dvāratoraṇagopānasiyo oloketvā olambante nāge disvā bahū ekappahāreneva kandiṃsu. evaṃ sakalanagaraṃ ekakolāhalaṃ ahosi. <b>soṇḍikate</b>ti kataphaṇe.</p>
	<p class="paratype03"><b>pakkandu</b>nti vibhātāya rattiyā nāgānaṃ assāsavātena sakalanagare rājanivesane ca uppātiyamāne viya bhītā manussā “nāgarājāno kissa no viheṭhathā”ti vatvā tumhākaṃ rājā “dhītaraṃ dassāmī”ti dhataraṭṭhassa dūtaṃ pesetvā puna tassa dūtehi āgantvā “dehī”ti vutto amhākaṃ rājānaṃ akkosati paribhāsati. “sace amhākaṃ rañño dhītaraṃ na dassati, sakalanagarassa jīvitaṃ natthī”ti vutte “tena hi no, sāmi, okāsaṃ detha, mayaṃ gantvā rājānaṃ yācissāmā”ti yācantā okāsaṃ labhitvā rājadvāraṃ gantvā mahantena ravena pakkantiṃsu. bhariyāyopissa attano attano gabbhesu nipannakāva “deva, dhītaraṃ dhataraṭṭharañño dehī”ti ekappahārena kandiṃsu. tepi cattāro nāgamāṇavakā “dehī”ti tuṇhehi sīsaṃ paharantā viya dāṭhā vivaritvā passasantā aṭṭhaṃsu.</p>
	<p class="paratype03">so nipannakova nagaravāsīnañca attano ca bhariyānaṃ paridevitasaddaṃ sutvā catūhi ca nāgamāṇavakehi tajjitattā maraṇabhayabhīto “mama dhītaraṃ samuddajaṃ dhataraṭṭhassa dammī”ti tikkhattuṃ avaca. taṃ sutvā sabbepi nāgarājāno tigāvutamattaṃ paṭikkamitvā devanagaraṃ viya ekaṃ nagaraṃ māpetvā tattha ṭhitā “dhītaraṃ kira no pesetū”ti paṇṇākāraṃ pahiṇiṃsu. rājā tehi ābhataṃ paṇṇākāraṃ gahetvā “tumhe gacchatha, ahaṃ dhītaraṃ amaccānaṃ hatthe pahiṇissāmī”ti te uyyojetvā dhītaraṃ pakkosāpetvā uparipāsādaṃ āropetvā sīhapañjaraṃ vivaritvā “amma, passetaṃ alaṅkatanagaraṃ, tvaṃ ettha etassa rañño aggamahesī bhavissasi, na dūre ito taṃ nagaraṃ, ukkaṇṭhitakāleyeva idha āgantuṃ sakkā, ettha gantabban”ti saññāpetvā sīsaṃ nhāpetvā sabbālaṅkārehi alaṅkaritvā paṭicchannayogge nisīdāpetvā amaccānaṃ hatthe datvā pāhesi. nāgarājāno paccuggamanaṃ katvā mahāsakkāraṃ kariṃsu. amaccā nagaraṃ pavisitvā taṃ tassa datvā bahuṃ dhanaṃ ādāya nivattiṃsu. te rājadhītaraṃ pāsādaṃ āropetvā alaṅkatadibbasayane nipajjāpesuṃ. taṅkhaṇaññeva naṃ nāgamāṇavikā khujjādivesaṃ gahetvā manussaparicārikā viya parivārayiṃsu. sā dibbasayane nipannamattāva dibbaphassaṃ phusitvā niddaṃ okkami.</p>
	<p class="paratype03">dhataraṭṭho taṃ gahetvā saddhiṃ nāgaparisāya tattha antarahito nāgabhavaneyeva pāturahosi. rājadhītā pabujjhitvā alaṅkatadibbasayanaṃ aññe ca suvaṇṇapāsādamaṇipāsādādayo uyyānapokkharaṇiyo alaṅkatadevanagaraṃ viya nāgabhavanaṃ disvā khujjādiparicārikāyo pucchi “idaṃ nagaraṃ ativiya alaṅkataṃ, na amhākaṃ nagaraṃ viya, kassetan”ti. “sāmikassa te santakaṃ, devi, na appapuññā evarūpaṃ sampattiṃ labhanti, mahāpuññatāya te ayaṃ laddhā”ti. dhataraṭṭhopi pañcayojanasatike nāgabhavane bheriṃ carāpesi “yo samuddajāya sappavaṇṇaṃ dasseti, tassa rājadaṇḍo bhavissatī”ti. tasmā ekopi tassā sappavaṇṇaṃ dassetuṃ samattho nāma nāhosi. sā manussalokasaññāya eva tattha tena saddhiṃ sammodamānā piyasaṃvāsaṃ vasi. </p>
	<p class="paratype06">nagarakaṇḍaṃ niṭṭhitaṃ. </p>
	<h5>uposathakaṇḍaṃ</h5>
	<p class="paratype03">sā aparabhāge dhataraṭṭhaṃ paṭicca gabbhaṃ paṭilabhitvā puttaṃ vijāyi, tassa piyadassanattā “sudassano”ti nāmaṃ kariṃsu. punāparaṃ puttaṃ vijāyi, tassa “datto”ti nāmaṃ akaṃsu. so pana bodhisatto. punekaṃ puttaṃ vijāyi, tassa “subhogo”ti nāmaṃ kariṃsu. aparampi puttaṃ vijāyi, tassa “ariṭṭho”ti nāmaṃ kariṃsu. iti sā cattāro putte vijāyitvāpi nāgabhavanabhāvaṃ na jānāti. athekadivasaṃ taruṇanāgā ariṭṭhassa ācikkhiṃsu “tava mātā manussitthī, na nāginī”ti. ariṭṭho “vīmaṃsissāmi nan”ti ekadivasaṃ thanaṃ pivantova sappasarīraṃ māpetvā naṅguṭṭhakhaṇḍena mātu piṭṭhipāde ghaṭṭesi. sā tassa sappasarīraṃ disvā bhītatasitā mahāravaṃ ravitvā taṃ bhūmiyaṃ khipantī nakhena tassa akkhiṃ bhindi. tato lohitaṃ pagghari. rājā tassā saddaṃ sutvā “kissesā viravatī”ti pucchitvā ariṭṭhena katakiriyaṃ sutvā “gaṇhatha, naṃ dāsaṃ gahetvā jīvitakkhayaṃ pāpethā”ti tajjento āgacchi. rājadhītā tassa kuddhabhāvaṃ ñatvā puttasinehena “deva, puttassa me akkhi bhinnaṃ, khamathetassāparādhan”ti āha. rājā etāya evaṃ vadantiyā “kiṃ sakkā kātun”ti khami. taṃ divasaṃ sā “idaṃ nāgabhavanan”ti aññāsi. tato ca paṭṭhāya ariṭṭho kāṇāriṭṭho nāma jāto. cattāropi puttā viññutaṃ pāpuṇiṃsu.</p>
	<p class="paratype03">atha nesaṃ pitā yojanasatikaṃ yojanasatikaṃ katvā rajjamadāsi, mahanto yaso ahosi. soḷasa soḷasa nāgakaññāsahassāni parivārayiṃsu. pitu ekayojanasatikameva rajjaṃ ahosi. tayo puttā māse māse mātāpitaro passituṃ āgacchanti, bodhisatto pana anvaddhamāsaṃ āgacchati. nāgabhavane samuṭṭhitaṃ pañhaṃ bodhisattova katheti. pitarā saddhiṃ virūpakkhamahārājassapi upaṭṭhānaṃ gacchati, tassa santike samuṭṭhitaṃ pañhampi sova katheti. athekadivasaṃ virūpakkhe nāgaparisāya saddhiṃ tidasapuraṃ gantvā sakkaṃ parivāretvā nisinne devānaṃ antare pañho samuṭṭhāsi. taṃ koci kathetuṃ nāsakkhi, pallaṅkavaragato pana hutvā mahāsattova kathesi. atha naṃ devarājā dibbagandhapupphehi pūjetvā “datta, tvaṃ pathavisamāya vipulāya paññāya samannāgato, ito paṭṭhāya bhūridatto nāma hohī”ti “bhūridatto” tissa nāmaṃ akāsi. so tato paṭṭhāya sakkassa upaṭṭhānaṃ gacchanto alaṅkatavejayantapāsādaṃ devaccharāhi ākiṇṇaṃ atimanoharaṃ sakkassa sampattiṃ disvā devaloke piyaṃ katvā “kiṃ me iminā maṇḍūkabhakkhena attabhāvena, nāgabhavanaṃ gantvā uposathavāsaṃ vasitvā imasmiṃ devaloke uppattikāraṇaṃ karissāmī”ti cintetvā nāgabhavanaṃ gantvā mātāpitaro āpucchi “ammatātā, ahaṃ uposathakammaṃ karissāmī”ti. “sādhu, tāta, karohi, karonto pana bahi agantvā imasmiññeva nāgabhavane ekasmiṃ suññavimāne karohi, bahigatānaṃ pana nāgānaṃ mahantaṃ bhayan”ti.</p>
	<p class="paratype03">so “sādhū”ti paṭissuṇitvā tattheva suññavimāne rājuyyāne uposathavāsaṃ vasati. atha naṃ nānātūriyahatthā nāgakaññā parivārenti. so “na mayhaṃ idha vasantassa uposathakammaṃ matthakaṃ pāpuṇissati, manussapathaṃ gantvā karissāmī”ti cintetvā nivāraṇabhayena mātāpitūnaṃ anārocetvā attano bhariyāyo āmantetvā “bhadde, ahaṃ manussalokaṃ gantvā yamunātīre nigrodharukkho atthi, tassāvidūre vammikamatthake bhoge ābhujitvā caturaṅgasamannāgataṃ uposathaṃ adhiṭṭhāya nipajjitvā uposathakammaṃ karissāmi. mayā sabbarattiṃ nipajjitvā uposathakamme kate aruṇuggamanavelāyameva tumhe dasa dasa itthiyo ādāya vārena vārena tūriyahatthā mama santikaṃ āgantvā maṃ gandhehi ca pupphehi ca pūjetvā gāyitvā naccitvā maṃ ādāya nāgabhavanameva āgacchathā”ti vatvā tattha gantvā vammikamatthake bhoge ābhujitvā “yo mama cammaṃ vā nhāruṃ vā aṭṭhiṃ vā ruhiraṃ vā icchati, so āharatū”ti caturaṅgasamannāgataṃ uposathaṃ adhiṭṭhāya naṅgalasīsappamāṇaṃ sarīraṃ māpetvā nipanno uposathakammamakāsi. aruṇe uṭṭhahanteyeva taṃ nāgamāṇavikā āgantvā yathānusiṭṭhaṃ paṭipajjitvā nāgabhavanaṃ ānenti. tassa iminā niyāmena uposathaṃ karontassa dīgho addhā vītivatto. </p>
	<p class="paratype06">uposathakhaṇḍaṃ niṭṭhitaṃ. </p>
	<h5>garuḷakhaṇḍaṃ</h5>
	<p class="paratype03">tadā eko bārāṇasidvāragāmavāsī brāhmaṇo somadattena nāma puttena saddhiṃ araññaṃ gantvā sūlayantapāsavāgurādīhi oḍḍetvā mige vadhitvā maṃsaṃ kājenāharitvā vikkiṇanto jīvikaṃ kappesi. so ekadivasaṃ antamaso godhāmattampi alabhitvā “tāta somadatta, sace tucchahatthā gamissāma, mātā te kujjhissati, yaṃ kiñci gahetvā gamissāmā”ti vatvā bodhisattassa nipannavammikaṭṭhānābhimukho gantvā pānīyaṃ pātuṃ yamunaṃ otarantānaṃ migānaṃ padavalañjaṃ disvā “tāta, migamaggo paññāyati, tvaṃ paṭikkamitvā tiṭṭhāhi, ahaṃ pānīyatthāya āgataṃ migaṃ vijjhissāmī”ti dhanuṃ ādāya migaṃ olokento ekasmiṃ rukkhamūle aṭṭhāsi. atheko migo sāyanhasamaye pānīyaṃ pātuṃ āgato. so taṃ vijjhi. migo tattha apatitvā saravegena tajjito lohitena paggharantena palāyi. pitāputtā naṃ anubandhitvā patitaṭṭhāne maṃsaṃ gahetvā araññā nikkhamitvā sūriyatthaṅgamanavelāya taṃ nigrodhaṃ patvā “idāni akālo, na sakkā gantuṃ, idheva vasissāmā”ti maṃsaṃ ekamante ṭhapetvā rukkhaṃ āruyha viṭapantare nipajjiṃsu. brāhmaṇo paccūsasamaye pabujjhitvā migasaddasavanāya sotaṃ odahi.</p>
	<p class="paratype03">tasmiṃ khaṇe nāgamāṇavikāyo āgantvā bodhisattassa pupphāsanaṃ paññāpesuṃ. so ahisarīraṃ antaradhāpetvā sabbālaṅkārapaṭimaṇḍitaṃ dibbasarīraṃ māpetvā sakkalīlāya pupphāsane nisīdi. nāgamāṇavikāpi naṃ gandhamālādīhi pūjetvā dibbatūriyāni vādetvā naccagītaṃ paṭṭhapesuṃ. brāhmaṇo taṃ saddaṃ sutvā “ko nu kho esa, jānissāmi nan”ti cintetvā “putta, puttā”ti vatvāpi puttaṃ pabodhetuṃ asakkonto “sayatu esa, kilanto bhavissati, ahameva gamissāmī”ti rukkhā oruyha tassa santikaṃ agamāsi. nāgamāṇavikā taṃ disvā saddhiṃ tūriyehi bhūmiyaṃ nimujjitvā attano nāgabhavanameva gatā. bodhisatto ekakova ahosi. brāhmaṇo tassa santikaṃ gantvā pucchanto gāthādvayamāha — </p>
	<p class="paratype40">797<b>.</b> </p>
	<p class="paratype21">“pupphābhihārassa vanassa majjhe, ko lohitakkho vitatantaraṃso. </p>
	<p class="paratype22">kā kambukāyūradharā suvatthā, tiṭṭhanti nāriyo dasa vandamānā. </p>
	<p class="paratype40">798<b>.</b> </p>
	<p class="paratype21">“ko tvaṃ brahābāhu vanassa majjhe, virocasi ghatasittova aggi. </p>
	<p class="paratype22">mahesakkho aññatarosi yakkho, udāhu nāgosi mahānubhāvo”ti.</p>
	<p class="paratype03">tattha <b>pupphābhihārassā</b>ti bodhisattassa pūjanatthāya ābhatena dibbapupphābhihārena samannāgatassa. <b>ko</b>ti ko nāma tvaṃ. <b>lohitakkho</b>ti rattakkho. <b>vitatantaraṃso</b>ti puthulāntaraṃso. <b>kambukāyūradharā</b>ti suvaṇṇālaṅkāradharā. <b>brahābāhū</b>ti mahābāhu.</p>
	<p class="paratype03">taṃ sutvā mahāsatto “sacepi ‘sakkādīsu aññatarohamasmī’ti vakkhāmi, saddahissatevāyaṃ brāhmaṇo, ajja pana mayā saccameva kathetuṃ vaṭṭatī”ti cintetvā attano nāgarājabhāvaṃ kathento āha — </p>
	<p class="paratype40">799<b>.</b> </p>
	<p class="paratype21">“nāgohamasmi iddhimā, tejassī duratikkamo. </p>
	<p class="paratype22">ḍaṃseyyaṃ tejasā kuddho, phītaṃ janapadaṃ api. </p>
	<p class="paratype40">800<b>.</b> </p>
	<p class="paratype21">“samuddajā hi me mātā, dhataraṭṭho ca me pitā. </p>
	<p class="paratype22">sudassanakaniṭṭhosmi, bhūridattoti maṃ vidū”ti.</p>
	<p class="paratype03">tattha <b>tejassī</b>ti visatejena tejavā. <b>duratikkamo</b>ti aññena atikkamituṃ asakkuṇeyyo. <b>ḍaṃseyya</b>nti sacāhaṃ kuddho phītaṃ janapadaṃ api ḍaṃseyyaṃ, pathaviyaṃ mama dāṭhāya patitamattāya saddhiṃ pathaviyā mama tejena so sabbo janapado bhasmā bhaveyyāti vadati. <b>sudassanakaniṭṭhosmī</b>ti ahaṃ mama bhātu sudassanassa kaniṭṭho asmi. <b>vidū</b>ti evaṃ mamaṃ pañcayojanasatike nāgabhavane jānantīti.</p>
	<p class="paratype03">idañca pana vatvā mahāsatto cintesi “ayaṃ brāhmaṇo caṇḍo pharuso, ahituṇḍikassa ārocetvā uposathakammassa me antarāyampi kareyya, yaṃ nūnāhaṃ imaṃ nāgabhavanaṃ netvā mahantaṃ yasaṃ datvā uposathakammaṃ addhaniyaṃ kareyyan”ti. atha naṃ āha “brāhmaṇa, mahantaṃ te yasaṃ dassāmi, ramaṇīyaṃ nāgabhavanaṃ, ehi tattha gacchāmā”ti. “sāmi, putto me atthi, tasmiṃ gacchante āgamissāmī”ti. atha naṃ mahāsatto “gaccha, brāhmaṇa, ānehi nan”ti vatvā attano āvāsaṃ ācikkhanto āha — </p>
	<p class="paratype40">801<b>.</b> </p>
	<p class="paratype21">“yaṃ gambhīraṃ sadāvaṭṭaṃ, rahadaṃ bhesmaṃ pekkhasi. </p>
	<p class="paratype22">esa dibyo mamāvāso, anekasataporiso. </p>
	<p class="paratype40">802<b>.</b> </p>
	<p class="paratype21">“mayūrakoñcābhirudaṃ, nīlodaṃ vanamajjhato. </p>
	<p class="paratype22">yamunaṃ pavisa mā bhīto, khemaṃ vattavataṃ sivan”ti.</p>
	<p class="paratype03">tattha <b>sadāvaṭṭa</b>nti sadā pavattaṃ āvaṭṭaṃ. <b>bhesma</b>nti bhayānakaṃ. <b>pekkhasī</b>ti yaṃ evarūpaṃ rahadaṃ passasi. <b>mayūrakoñcābhiruda</b>nti ubhosu tīresu vanaghaṭāyaṃ vasantehi mayūrehi ca koñcehi ca abhirudaṃ upakūjitaṃ. <b>nīloda</b>nti nīlasalilaṃ. <b>vanamajjhato</b>ti vanamajjhena sandamānaṃ. <b>pavisa mā bhīto</b>ti evarūpaṃ yamunaṃ abhīto hutvā pavisa. <b>vattavata</b>nti vattasampannānaṃ ācāravantānaṃ vasanabhūmiṃ pavisa, gaccha, brāhmaṇa, puttaṃ ānehīti.</p>
	<p class="paratype03">brāhmaṇo gantvā puttassa tamatthaṃ ārocetvā puttaṃ ānesi. mahāsatto te ubhopi ādāya yamunātīraṃ gantvā tīre ṭhito āha — </p>
	<p class="paratype40">803<b>.</b> </p>
	<p class="paratype21">“tattha patto sānucaro, saha puttena brāhmaṇa. </p>
	<p class="paratype22">pūjito mayhaṃ kāmehi, sukhaṃ brāhmaṇa vacchasī”ti.</p>
	<p class="paratype03">tattha <b>tattha patto</b>ti tvaṃ amhākaṃ nāgabhavanaṃ patto hutvā. <b>mayha</b>nti mama santakehi kāmehi pūjito. <b>vacchasī</b>ti tattha nāgabhavane sukhaṃ vasissati.</p>
	<p class="paratype03">evaṃ vatvā mahāsatto ubhopi te pitāputte attano ānubhāvena nāgabhavanaṃ ānesi. tesaṃ tattha dibbo attabhāvo pātubhavi. atha nesaṃ mahāsatto dibbasampattiṃ datvā cattāri cattāri nāgakaññāsatāni adāsi. te mahāsampattiṃ anubhaviṃsu. bodhisattopi appamatto uposathakammaṃ akāsi. anvaḍḍhamāsaṃ mātāpitūnaṃ upaṭṭhānaṃ gantvā dhammakathaṃ kathetvā tato ca brāhmaṇassa santikaṃ gantvā ārogyaṃ pucchitvā “yena te attho, taṃ vadeyyāsi, anukkaṇṭhamāno abhiramā”ti vatvā somadattenapi saddhiṃ paṭisanthāraṃ katvā attano nivesanaṃ agacchi. brāhmaṇo ekasaṃvaccharaṃ nāgabhavane vasitvā mandapuññatāya ukkaṇṭhito manussalokaṃ gantukāmo ahosi. nāgabhavanamassa lokantaranirayo viya alaṅkatapāsādo bandhanāgāraṃ viya alaṅkatanāgakaññā yakkhiniyo viya upaṭṭhahiṃsu. so “ahaṃ tāva ukkaṇṭhito, somadattassapi cittaṃ jānissāmī”ti tassa santikaṃ gantvā āha “kiṃ, tāta, ukkaṇṭhasī”ti? “kasmā ukkaṇṭhissāmi na ukkaṇṭhāmi, tvaṃ pana ukkaṇṭhasi, tātā”ti? “āma tātā”ti. “kiṃkāraṇā”ti. “tava mātu ceva bhātubhaginīnañca adassanena ukkaṇṭhāmi, ehi, tāta somadatta, gacchāmā”ti. so “na gacchāmī”ti vatvāpi punappunaṃ pitarā yāciyamāno “sādhū”ti sampaṭicchi.</p>
	<p class="paratype03">brāhmaṇo “puttassa tāva me mano laddho, sace panāhaṃ bhūridattassa ‘ukkaṇṭhitomhī’ti vakkhāmi, atirekataraṃ me yasaṃ dassati, evaṃ me gamanaṃ na bhavissati. ekena pana upāyena tassa sampattiṃ vaṇṇetvā ‘tvaṃ evarūpaṃ sampattiṃ pahāya kiṃkāraṇā manussalokaṃ gantvā uposathakammaṃ karosī’ti pucchitvā ‘saggatthāyā’ti vutte ‘tvaṃ tāva evarūpaṃ sampattiṃ pahāya saggatthāya uposathakammaṃ karosi, kimaṅgaṃ pana mayaṃyeva paradhanena jīvikaṃ kappema, ahampi manussalokaṃ gantvā ñātake disvā pabbajitvā samaṇadhammaṃ karissāmī’ti naṃ saññāpessāmi. atha me so gamanaṃ anujānissatī”ti cintetvā ekadivasaṃ tenāgantvā “kiṃ, brāhmaṇa, ukkaṇṭhasī”ti pucchito “tumhākaṃ santikā amhākaṃ na kiñci parihāyatī”ti kiñci gamanapaṭibaddhaṃ avatvāva ādito tāva tassa sampattiṃ vaṇṇento āha — </p>
	<p class="paratype40">804<b>.</b> </p>
	<p class="paratype21">“samā samantaparito, pahūtatagarā mahī. </p>
	<p class="paratype22">indagopakasañchannā, sobhati harituttamā. </p>
	<p class="paratype40">805<b>.</b> </p>
	<p class="paratype21">“rammāni vanacetyāni, rammā haṃsūpakūjitā. </p>
	<p class="paratype22">opupphapaddhā tiṭṭhanti, pokkharañño sunimmitā. </p>
	<p class="paratype40">806<b>.</b> </p>
	<p class="paratype21">“aṭṭhaṃsā sukatā thambhā, sabbe veḷuriyāmayā. </p>
	<p class="paratype22">sahassathambhā pāsādā, pūrā kaññāhi jotare. </p>
	<p class="paratype40">807<b>.</b> </p>
	<p class="paratype21">“vimānaṃ upapannosi, dibyaṃ puññehi attano. </p>
	<p class="paratype22">asambādhaṃ sivaṃ rammaṃ, accantasukhasaṃhitaṃ. </p>
	<p class="paratype40">808<b>.</b> </p>
	<p class="paratype21">“maññe sahassanettassa, vimānaṃ nābhikaṅkhasi. </p>
	<p class="paratype22">iddhī hi tyāyaṃ vipulā, sakkasseva jutīmato”ti.</p>
	<p class="paratype03">tattha <b>samā samantaparito</b>ti parisamantato sabbadisābhāgesu ayaṃ tava nāgabhavane mahī suvaṇṇarajatamaṇi muttāvālukāparikiṇṇā samatalā. <b>pahūtatagarā mahī</b>ti bahukehi tagaragacchehi samannāgatā. <b>indagopakasañchannā</b>ti suvaṇṇaindagopakehi sañchannā. <b>sobhati harituttamā</b>ti haritavaṇṇadabbatiṇasañchannā sobhatīti attho. <b>vanacetyānī</b>ti vanaghaṭā. <b>opupphapaddhā</b>ti pupphitvā patitehi padumapattehi sañchannā udakapiṭṭhā. <b>sunimmitā</b>ti tava puññasampattiyā suṭṭhu nimmitā. <b>aṭṭhaṃsā</b>ti tava vasanapāsādesu aṭṭhaṃsā sukatā veḷuriyamayā thambhā. tehi thambhehi sahassathambhā tava pāsādā nāgakaññāhi pūrā vijjotanti. <b>upapannosī</b>ti evarūpe vimāne nibbattosīti attho. <b>sahassanettassa vimāna</b>nti sakkassa vejayantapāsādaṃ. <b>iddhī hi tyāyaṃ vipulā</b>ti yasmā tavāyaṃ vipulā iddhi, tasmā tvaṃ tena uposathakammena sakkassa vimānampi na patthesi, aññaṃ tato uttari mahantaṃ ṭhānaṃ patthesīti maññāmi.</p>
	<p class="paratype03">taṃ sutvā mahāsatto “mā hevaṃ, brāhmaṇa, avaca, sakkassa yasaṃ paṭicca amhākaṃ yaso sinerusantike sāsapo viya, mayaṃ tassa paricārakepi na agghāmā”ti vatvā gāthamāha — </p>
	<p class="paratype40">809<b>.</b> </p>
	<p class="paratype21">“manasāpi na pattabbo, ānubhāvo jutīmato. </p>
	<p class="paratype22">paricārayamānānaṃ, saindānaṃ vasavattinan”ti.</p>
	<p class="paratype03">tassattho — brāhmaṇa, sakkassa yaso nāma ekaṃ dve tayo cattāro vā divase “ettako siyā”ti manasā cintentenapi na abhipattabbo. yepi naṃ cattāro mahārājāno paricārenti, tesaṃ devarājānaṃ paricārayamānānaṃ indaṃ nāyakaṃ katvā carantānaṃ saindānaṃ vasavattīnaṃ catunnaṃ lokapālānaṃ yasassapi amhākaṃ tiracchānagatānaṃ yaso soḷasiṃ kalaṃ nagghatīti.</p>
	<p class="paratype03">evañca pana vatvā “idaṃ te maññe sahassanettassa vimānan”ti vacanaṃ sutvā ahaṃ taṃ anussariṃ. “ahañhi vejayantaṃ patthento uposathakammaṃ karomī”ti tassa attano patthanaṃ ācikkhanto āha — </p>
	<p class="paratype40">810<b>.</b> </p>
	<p class="paratype21">“taṃ vimānaṃ abhijjhāya, amarānaṃ sukhesinaṃ. </p>
	<p class="paratype22">uposathaṃ upavasanto, semi vammikamuddhanī”ti.</p>
	<p class="paratype03">tattha <b>abhijjhāyā</b>ti patthetvā. <b>amarāna</b>nti dīghāyukānaṃ devānaṃ. <b>sukhesina</b>nti esitasukhānaṃ sukhe patiṭṭhitānaṃ.</p>
	<p class="paratype03">kaṃ sutvā brāhmaṇo “idāni me okāso laddho”ti somanassappatto gantuṃ āpucchanto gāthādvayamāha — </p>
	<p class="paratype40">811<b>.</b> </p>
	<p class="paratype21">“ahañca migamesāno, saputto pāvisiṃ vanaṃ. </p>
	<p class="paratype22">taṃ maṃ mataṃ vā jīvaṃ vā, nābhivedenti ñātakā. </p>
	<p class="paratype40">812<b>.</b> </p>
	<p class="paratype21">“āmantaye bhūridattaṃ, kāsiputtaṃ yasassinaṃ. </p>
	<p class="paratype22">tayā no samanuññātā, api passemu ñātake”ti.</p>
	<p class="paratype03">tattha <b>nābhivedentī</b>ti na jānanti, kathentopi nesaṃ natthi. <b>āmantaye</b>ti āmantayāmi. <b>kāsiputta</b>nti kāsirājadhītāya puttaṃ.</p>
	<p class="paratype03">tato bodhisatto āha — </p>
	<p class="paratype40">813<b>.</b> </p>
	<p class="paratype21">“eso hi vata me chando, yaṃ vasesi mamantike. </p>
	<p class="paratype22">na hi etādisā kāmā, sulabhā honti mānuse. </p>
	<p class="paratype40">814<b>.</b> </p>
	<p class="paratype21">“sace tvaṃ nicchase vatthuṃ, mama kāmehi pūjito. </p>
	<p class="paratype22">mayā tvaṃ samanuññāto, sotthiṃ passāhi ñātake”ti.</p>
	<p class="paratype03">mahāsatto gāthādvayaṃ vatvā cintesi — “ayaṃ maṇiṃ nissāya sukhaṃ jīvanto kassaci nācikkhissati, etassa sabbakāmadadaṃ maṇiṃ dassāmī”ti. athassa taṃ dadanto āha — </p>
	<p class="paratype40">815<b>.</b> </p>
	<p class="paratype21">“dhārayimaṃ maṇiṃ dibyaṃ, pasuṃ putte ca vindati. </p>
	<p class="paratype22">arogo sukhito hoti, gacchevādāya brāhmaṇā”ti.</p>
	<p class="paratype03">tattha <b>pasuṃ putte ca vindatī</b>ti imaṃ maṇiṃ dhārayamāno imassānubhāvena pasuñca putte ca aññañca yaṃ icchati, taṃ sabbaṃ labhati.</p>
	<p class="paratype03">tato brāhmaṇo gāthamāha — </p>
	<p class="paratype40">816<b>.</b> </p>
	<p class="paratype21">“kusalaṃ paṭinandāmi, bhūridatta vaco tava. </p>
	<p class="paratype22">pabbajissāmi jiṇṇosmi, na kāme abhipatthaye”ti.</p>
	<p class="paratype03">tassattho — bhūridatta, tava vacanaṃ kusalaṃ anavajjaṃ, taṃ paṭinandāmi na paṭikkhipāmi. ahaṃ pana jiṇṇo asmi, tasmā pabbajissāmi, na kāme abhipatthayāmi, kiṃ me maṇināti.</p>
	<p class="paratype03">bodhisatto āha — </p>
	<p class="paratype40">817<b>.</b> </p>
	<p class="paratype21">“brahmacariyassa ce bhaṅgo, hoti bhogehi kāriyaṃ. </p>
	<p class="paratype22">avikampamāno eyyāsi, bahuṃ dassāmi te dhanan”ti.</p>
	<p class="paratype03">tattha <b>ce bhaṅgo</b>ti brahmacariyavāso nāma dukkaro, anabhiratassa brahmacariyassa ce bhaṅgo hoti, tadā gihibhūtassa bhogehi kāriyaṃ hoti, evarūpe kāle tvaṃ nirāsaṅko hutvā mama santikaṃ āgaccheyyāsi, bahuṃ te dhanaṃ dassāmīti.</p>
	<p class="paratype03">brāhmaṇo āha — </p>
	<p class="paratype40">818<b>.</b> </p>
	<p class="paratype21">“kusalaṃ paṭinandāmi, bhūridatta vaco tava. </p>
	<p class="paratype22">punapi āgamissāmi, sace attho bhavissatī”ti.</p>
	<p class="paratype03">tattha <b>punapī</b>ti puna api, ayameva vā pāṭho.</p>
	<p class="paratype03">athassa tattha avasitukāmataṃ ñatvā mahāsatto nāgamāṇavake āṇāpetvā brāhmaṇaṃ manussalokaṃ pāpesi. tamatthaṃ pakāsento satthā āha — </p>
	<p class="paratype40">819<b>.</b> </p>
	<p class="paratype21">“idaṃ vatvā bhūridatto, pesesi caturo jane. </p>
	<p class="paratype22">etha gacchatha uṭṭhetha, khippaṃ pāpetha brāhmaṇaṃ. </p>
	<p class="paratype40">820<b>.</b> </p>
	<p class="paratype21">“tassa taṃ vacanaṃ sutvā, uṭṭhāya caturo janā. </p>
	<p class="paratype22">pesitā bhūridattena, khippaṃ pāpesu brāhmaṇan”ti.</p>
	<p class="paratype03">tattha <b>pāpesū</b>ti yamunāto uttāretvā bārāṇasimaggaṃ pāpayiṃsu, pāpayitvā ca pana “tumhe gacchathā”ti vatvā nāgabhavanameva paccāgamiṃsu.</p>
	<p class="paratype03">brāhmaṇopi “tāta somadatta, imasmiṃ ṭhāne migaṃ vijjhimhā, imasmiṃ sūkaran”ti puttassa ācikkhanto antarāmagge pokkharaṇiṃ disvā “tāta somadatta, nhāyāmā”ti vatvā “sādhu, tātā”ti vutte ubhopi dibbābharaṇāni ceva dibbavatthāni ca omuñcitvā bhaṇḍikaṃ katvā pokkharaṇītīre ṭhapetvā otaritvā nhāyiṃsu. tasmiṃ khaṇe tāni antaradhāyitvā nāgabhavanameva agamaṃsu. paṭhamaṃ nivatthakāsāvapilotikāva nesaṃ sarīre paṭimuñciṃsu, dhanusarasattiyopi pākatikāva ahesuṃ. somadatto “nāsitāmhā tayā, tātā”ti paridevi. atha naṃ pitā “mā cintayi, migesu santesu araññe mige vadhitvā jīvikaṃ kappessāmā”ti assāsesi. somadattassa mātā tesaṃ āgamanaṃ sutvā paccuggantvā gharaṃ netvā annapānena santappesi. brāhmaṇo bhuñjitvā niddaṃ okkami. itarā puttaṃ pucchi “tāta, ettakaṃ kālaṃ kuhiṃ gatatthā”ti? “amma, bhūridattanāgarājena amhe nāgabhavanaṃ nītā, tato ukkaṇṭhitvā idāni āgatā”ti. “kiñci pana vo ratanaṃ ābhatan”ti. “nābhataṃ ammā”ti. “kiṃ tumhākaṃ tena kiñci na dinnan”ti. “amma, bhūridattena me pitu sabbakāmadado maṇi dinno ahosi, iminā pana na gahito”ti. “kiṃkāraṇā”ti. “pabbajissati kirā”ti. sā “ettakaṃ kālaṃ dārake mama bhāraṃ karonto nāgabhavane vasitvā idāni kira pabbajissatī”ti kujjhitvā vīhibhañjanadabbiyā piṭṭhiṃ pothentī “are, duṭṭhabrāhmaṇa, pabbajissāmīti kira maṇiratanaṃ na gaṇhasi, atha kasmā apabbajitvā idhāgatosi, nikkhama mama gharā sīghan”ti santajjesi. atha naṃ “bhadde, mā kujjhi, araññe migesu santesu ahaṃ taṃ posessāmī”ti vatvā puttena saddhiṃ araññaṃ gantvā purimaniyāmeneva jīvikaṃ kappesi.</p>
	<p class="paratype03">tadā dakkhiṇamahāsamuddassa disābhāge simbalivāsī eko garuḷo pakkhavātehi samudde udakaṃ viyūhitvā ekaṃ nāgarājānaṃ sīse gaṇhi. tadāhi supaṇṇā nāgaṃ gahetuṃ ajānanakāyeva, pacchā paṇḍarajātake jāniṃsu. so pana taṃ sīse gahetvāpi udake anottharanteyeva ukkhipitvā olambantaṃ ādāya himavantamatthakena pāyāsi. tadā ceko kāsiraṭṭhavāsī brāhmaṇo isipabbajjaṃ pabbajitvā himavantappadese paṇṇasālaṃ māpetvā paṭivasati. tassa caṅkamanakoṭiyaṃ mahānigrodharukkho atthi. so tassa mūle divāvihāraṃ karoti. supaṇṇo nigrodhamatthakena nāgaṃ harati. nāgo olambanto mokkhatthāya naṅguṭṭhena nigrodhaviṭapaṃ veṭhesi. supaṇṇo taṃ ajānantova mahabbalatāya ākāse pakkhandiyeva. nigrodharukkho samūlo uppāṭito. supaṇṇo nāgaṃ simbalivanaṃ netvā tuṇḍena paharitvā kucchiṃ phāletvā nāgamedaṃ khāditvā sarīraṃ samuddakucchimhi chaḍḍesi. nigrodharukkho patanto mahāsaddamakāsi. supaṇṇo “kissa eso saddo”ti adho olokento nigrodharukkhaṃ disvā “kuto esa mayā uppāṭito”ti cintetvā “tāpasassa caṅkamanakoṭiyā nigrodho eso”ti tathato ñatvā “ayaṃ tassa bahūpakāro, ‘akusalaṃ nu kho me pasutaṃ, udāhu no’ti tameva pucchitvā jānissāmī”ti māṇavakavesena tassa santikaṃ agamāsi.</p>
	<p class="paratype03">tasmiṃ khaṇe tāpaso taṃ ṭhānaṃ samaṃ karoti. supaṇṇarājā tāpasaṃ vanditvā ekamantaṃ nisinno ajānanto viya “kissa ṭhānaṃ, bhante, idan”ti pucchi. “upāsaka, eko supaṇṇo bhojanatthāya nāgaṃ haranto nāgena mokkhatthāya nigrodhaviṭapaṃ naṅguṭṭhena veṭhitāyapi attano mahabbalatāya pakkhantitvā gato, atha nigrodharukkho uppāṭito, idaṃ tassa uppāṭitaṭṭhānan”ti. “kiṃ pana, bhante, tassa supaṇṇassa akusalaṃ hoti, udāhu no”ti? “sace na jānāti, acetanakammaṃ nāma akusalaṃ na hotī”ti. “kiṃ nāgassa pana, bhante”ti? “so imaṃ nāsetuṃ na gaṇhi, mokkhatthāya gaṇhi, tasmā tassapi na hotiyevā”ti. supaṇṇo tāpasassa tussitvā “bhante, ahaṃ so supaṇṇarājā, tumhākañhi pañhaveyyākaraṇena tuṭṭho. tumhe araññe vasatha, ahañcekaṃ alampāyanamantaṃ jānāmi, anaggho manto. tamahaṃ tumhākaṃ ācariyabhāgaṃ katvā dammi, paṭiggaṇhatha nan”ti āha. “alaṃ mayhaṃ mantena, gacchatha tumhe”ti. so taṃ punappunaṃ yācitvā sampaṭicchāpetvā mantaṃ datvā osadhāni ācikkhitvā pakkāmi. </p>
	<p class="paratype06">garuḷakaṇḍaṃ niṭṭhitaṃ. </p>
	<h5>kīḷanakaṇḍaṃ</h5>
	<p class="paratype03">tasmiṃ kāle bārāṇasiyaṃ eko daliddabrāhmaṇo bahuṃ iṇaṃ gahetvā iṇasāmikehi codiyamāno “kiṃ me idha vāsena, araññaṃ pavisitvā mataṃ seyyo”ti nikkhamitvā vanaṃ pavisitvā anupubbena taṃ assamapadaṃ patvā tāpasaṃ vattasampadāya ārādhesi. tāpaso “ayaṃ brāhmaṇo mayhaṃ ativiya upakārako, supaṇṇarājena dinnaṃ dibbamantamassa dassāmī”ti cintetvā “brāhmaṇa, ahaṃ alampāyanamantaṃ jānāmi, taṃ te dammi, gaṇhāhi nan”ti vatvā “alaṃ, bhante, na mayhaṃ mantenattho”ti vuttepi punappunaṃ vatvā nippīḷetvā sampaṭicchāpetvā adāsiyeva. tassa ca mantassa anucchavikāni osadhāni ceva mantupacārañca sabbaṃ kathesi. brāhmaṇo “laddho me jīvitupāyo”ti katipāhaṃ vasitvā “vātābādho me, bhante, bādhatī”ti apadesaṃ katvā tāpasena vissajjito taṃ vanditvā khamāpetvā araññā nikkhamitvā anupubbena yamunāya tīraṃ patvā taṃ mantaṃ sajjhāyanto mahāmaggaṃ gacchati.</p>
	<p class="paratype03">tasmiṃ kāle sahassamattā bhūridattassa paricārikā nāgamāṇavikā taṃ sabbakāmadadaṃ maṇiratanaṃ ādāya nāgabhavanā nikkhamitvā yamunātīre vālukarāsimhi ṭhapetvā tassa obhāsena sabbarattiṃ udakakīḷaṃ kīḷitvā aruṇuggamane sabbālaṅkārena alaṅkaritvā maṇiratanaṃ parivāretvā siriṃ pavesayamānā nisīdiṃsu. brāhmaṇopi mantaṃ sajjhāyanto taṃ ṭhānaṃ pāpuṇi. tā mantasaddaṃ sutvāva “iminā supaṇṇena bhavitabban”ti maraṇabhayatajjitā maṇiratanaṃ aggahetvā pathaviyaṃ nimujjitvā nāgabhavanaṃ agamiṃsu. brāhmaṇopi maṇiratanaṃ disvā “idāneva me manto samiddho”ti tuṭṭhamānaso maṇiratanaṃ ādāya pāyāsi. tasmiṃ khaṇe nesādabrāhmaṇo somadattena saddhiṃ migavadhāya araññaṃ pavisanto tassa hatthe taṃ maṇiratanaṃ disvā puttaṃ āha “tāta, nanu eso amhākaṃ bhūridattena dinno maṇī”ti? “āma, tāta, eso maṇī”ti. “tena hissa aguṇaṃ kathetvā imaṃ brāhmaṇaṃ vañcetvā gaṇhāmetaṃ maṇiratanan”ti. “tāta, pubbe bhūridattena dīyamānaṃ na gaṇhi, idāni panesa brāhmaṇo taññeva vañcessati, tuṇhī hohī”ti. brāhmaṇo “hotu, tāta, passasi etassa vā mama vā vañcanabhāvan”ti alampāyanena saddhiṃ sallapanto āha — </p>
	<p class="paratype40">821<b>.</b> </p>
	<p class="paratype21">“maṇiṃ paggayha maṅgalyaṃ, sādhuvittaṃ manoramaṃ. </p>
	<p class="paratype22">selaṃ byañjanasampannaṃ, ko imaṃ maṇimajjhagā”ti.</p>
	<p class="paratype03">tattha <b>maṅgalya</b>nti maṅgalasammataṃ sabbakāmadadaṃ. <b>ko ima</b>nti kuhiṃ imaṃ maṇiṃ adhigatosi.</p>
	<p class="paratype03">tato alampāyano gāthamāha — </p>
	<p class="paratype40">822<b>.</b> </p>
	<p class="paratype21">“lohitakkhasahassāhi, samantā parivāritaṃ. </p>
	<p class="paratype22">ajja kālaṃ pathaṃ gacchaṃ, ajjhagāhaṃ maṇiṃ iman”ti.</p>
	<p class="paratype03">tassattho — ahaṃ ajja kālaṃ pātova pathaṃ maggaṃ gacchanto rattakkhikāhi sahassamattāhi nāgamāṇavikāhi samantā parivāritaṃ imaṃ maṇiṃ ajjhagā. maṃ disvā hi sabbāva etā bhayatajjitā imaṃ chaḍḍetvā palātāti.</p>
	<p class="paratype03">nesādabrāhmaṇo taṃ vañcetukāmo maṇiratanassa aguṇaṃ pakāsento attanā gaṇhitukāmo tisso gāthā abhāsi — </p>
	<p class="paratype40">823<b>.</b> </p>
	<p class="paratype21">“sūpaciṇṇo ayaṃ selo, accito mānito sadā. </p>
	<p class="paratype22">sudhārito sunikkhitto, sabbatthamabhisādhaye. </p>
	<p class="paratype40">824<b>.</b> </p>
	<p class="paratype21">“upacāravipannassa, nikkhepe dhāraṇāya vā. </p>
	<p class="paratype22">ayaṃ selo vināsāya, pariciṇṇo ayoniso. </p>
	<p class="paratype40">825<b>.</b> </p>
	<p class="paratype21">“na imaṃ akusalo dibyaṃ, maṇiṃ dhāretumāraho. </p>
	<p class="paratype22">paṭipajja sataṃ nikkhaṃ, dehimaṃ ratanaṃ maman”ti.</p>
	<p class="paratype03">tattha <b>sabbattha</b>nti yo imaṃ selaṃ suṭṭhu upacarituṃ accituṃ attano jīvitaṃ viya mamāyituṃ suṭṭhu dhāretuṃ suṭṭhu nikkhipituṃ jānāti, tasseva sūpaciṇṇo accito mānito sudhārito sunikkhitto ayaṃ selo sabbaṃ atthaṃ sādhetīti attho. <b>upacāravipannassā</b>ti yo pana upacāravipanno hoti, tasseso anupāyena pariciṇṇo vināsameva vahatīti vadati. <b>dhāretumāraho</b>ti dhāretuṃ araho. <b>paṭipajja sataṃ nikkha</b>nti amhākaṃ gehe bahū maṇī, mayametaṃ gahetuṃ jānāma. ahaṃ te nikkhasataṃ dassāmi, taṃ paṭipajja, dehi imaṃ maṇiratanaṃ mamanti. tassa hi gehe ekopi suvaṇṇanikkho natthi. so pana tassa maṇino sabbakāmadadabhāvaṃ jānāti . tenassa etadahosi “ahaṃ sasīsaṃ nhatvā maṇiṃ udakena paripphositvā ‘nikkhasataṃ me dehī’ti vakkhāmi, athesa me dassati, tamahaṃ etassa dassāmī”ti. tasmā sūro hutvā evamāha.</p>
	<p class="paratype03">tato alampāyano gāthamāha — </p>
	<p class="paratype40">826<b>.</b> </p>
	<p class="paratype21">“na ca myāyaṃ maṇī keyyo, gohi vā ratanehi vā. </p>
	<p class="paratype22">selo byañjanasampanno, neva keyyo maṇi mamā”ti.</p>
	<p class="paratype03">tattha <b>na ca myāya</b>nti ayaṃ maṇi mama santako kenaci vikkiṇitabbo nāma na hoti. <b>neva keyyo</b>ti ayañca mama maṇi lakkhaṇasampanno, tasmā neva keyyo kenaci vatthunāpi vikkiṇitabbo nāma na hotīti.</p>
	<p class="paratype03">nesādabrāhmaṇo āha — </p>
	<p class="paratype40">827<b>.</b> </p>
	<p class="paratype21">“no ce tayā maṇī keyyo, gohi vā ratanehi vā. </p>
	<p class="paratype22">atha kena maṇī keyyo, taṃ me akkhāhi pucchito”ti.</p>
	<p class="paratype03">alampāyano āha — </p>
	<p class="paratype40">828<b>.</b> </p>
	<p class="paratype21">“yo me saṃse mahānāgaṃ, tejassiṃ duratikkamaṃ. </p>
	<p class="paratype22">tassa dajjaṃ imaṃ selaṃ, jalantamiva tejasā”ti.</p>
	<p class="paratype03">tattha <b>jalantamiva tejasā</b>ti pabhāya jalantaṃ viya.</p>
	<p class="paratype03">nesādabrāhmaṇo āha — </p>
	<p class="paratype40">829<b>.</b> </p>
	<p class="paratype21">“ko nu brāhmaṇavaṇṇena, supaṇṇo patataṃ varo. </p>
	<p class="paratype22">nāgaṃ jigīsamanvesi, anvesaṃ bhakkhamattano”ti.</p>
	<p class="paratype03">tattha <b>ko nū</b>ti idaṃ nesādabrāhmaṇo “attano bhakkhaṃ anvesantena garuḷena bhavitabban”ti cintetvā evamāha.</p>
	<p class="paratype03">alampāyano evamāha — </p>
	<p class="paratype40">830<b>.</b> </p>
	<p class="paratype21">“nāhaṃ dijādhipo homi, adiṭṭho garuḷo mayā. </p>
	<p class="paratype22">āsīvisena vittoti, vejjo brāhmaṇa maṃ vidū”ti.</p>
	<p class="paratype03">tattha <b>maṃ vidū</b>ti maṃ “esa āsīvisena vittako alampāyano nāma vejjo”ti jānanti.</p>
	<p class="paratype03">nesādabrāhmaṇo āha — </p>
	<p class="paratype40">831<b>.</b> </p>
	<p class="paratype21">“kiṃ nu tuyhaṃ phalaṃ atthi, kiṃ sippaṃ vijjate tava. </p>
	<p class="paratype22">kismiṃ vā tvaṃ paratthaddho, uragaṃ nāpacāyasī”ti.</p>
	<p class="paratype03">tattha <b>kismiṃ vā tvaṃ paratthaddho</b>ti tvaṃ kismiṃ vā upatthaddho hutvā, kiṃ nissayaṃ katvā uragaṃ āsīvisaṃ na apacāyasi jeṭṭhakaṃ akatvā avajānāsīti pucchati.</p>
	<p class="paratype03">so attano balaṃ dīpento āha — </p>
	<p class="paratype40">832<b>.</b> </p>
	<p class="paratype21">“āraññikassa isino, cirarattaṃ tapassino. </p>
	<p class="paratype22">supaṇṇo kosiyassakkhā, visavijjaṃ anuttaraṃ. </p>
	<p class="paratype40">833<b>.</b> </p>
	<p class="paratype21">“taṃ bhāvitattaññataraṃ, sammantaṃ pabbatantare. </p>
	<p class="paratype22">sakkaccaṃ taṃ upaṭṭhāsiṃ, rattindivamatandito. </p>
	<p class="paratype40">834<b>.</b> </p>
	<p class="paratype21">“so tadā pariciṇṇo me, vattavā brahmacariyavā. </p>
	<p class="paratype22">dibbaṃ pātukarī mantaṃ, kāmasā bhagavā mama. </p>
	<p class="paratype40">835<b>.</b> </p>
	<p class="paratype21">“tyāhaṃ mante paratthaddho, nāhaṃ bhāyāmi bhoginaṃ. </p>
	<p class="paratype22">ācariyo visaghātānaṃ, alampānoti maṃ vidū”ti.</p>
	<p class="paratype03">tattha <b>kosiyassakkhā</b>ti kosiyagottassa isino supaṇṇo ācikkhi. tena akkhātakāraṇaṃ pana sabbaṃ vitthāretvā kathetabbaṃ. <b>bhāvitattaññatara</b>nti bhāvitattānaṃ isīnaṃ aññataraṃ. <b>sammanta</b>nti vasantaṃ. <b>kāmasā</b>ti attano icchāya. <b>mamā</b>ti taṃ mantaṃ mayhaṃ pakāsesi. <b>tyāhaṃ mante, paratthaddho</b>ti ahaṃ te mante upatthaddho nissito. <b>bhogina</b>nti nāgānaṃ. <b>visaghātāna</b>nti visaghātakavejjānaṃ.</p>
	<p class="paratype03">taṃ sutvā nesādabrāhmaṇo cintesi “ayaṃ alampāyano yvāssa nāgaṃ dasseti, tassa maṇiratanaṃ dassati, bhūridattamassa dassetvā maṇiṃ gaṇhissāmī”ti. tato puttena saddhiṃ mantento gāthamāha — </p>
	<p class="paratype40">836<b>.</b> </p>
	<p class="paratype21">“gaṇhāmase maṇiṃ tāta, somadatta vijānahi. </p>
	<p class="paratype22">mā daṇḍena siriṃ pattaṃ, kāmasā pajahimhase”ti.</p>
	<p class="paratype03">tattha <b>gaṇhāmase</b>ti gaṇhāma. <b>kāmasā</b>ti attano ruciyā daṇḍena paharitvā mā jahāma.</p>
	<p class="paratype03">somadatto āha — </p>
	<p class="paratype40">837<b>.</b> </p>
	<p class="paratype21">“sakaṃ nivesanaṃ pattaṃ, yo taṃ brāhmaṇa pūjayi. </p>
	<p class="paratype22">evaṃ kalyāṇakārissa, kiṃ mohā dubbhimicchasi. </p>
	<p class="paratype40">838<b>.</b> </p>
	<p class="paratype21">“sace tvaṃ dhanakāmosi, bhūridatto padassati. </p>
	<p class="paratype22">tameva gantvā yācassu, bahuṃ dassati te dhanan”ti.</p>
	<p class="paratype03">tattha <b>pūjayī</b>ti dibbakāmehi pūjayittha. <b>dubbhimicchasī</b>ti kiṃ tathārūpassa mittassa dubbhikammaṃ kātuṃ icchasi tātāti.</p>
	<p class="paratype03">brāhmaṇo āha — </p>
	<p class="paratype40">839<b>.</b> </p>
	<p class="paratype21">“hatthagataṃ pattagataṃ, nikiṇṇaṃ khādituṃ varaṃ. </p>
	<p class="paratype22">mā no sandiṭṭhiko attho, somadatta upaccagā”ti.</p>
	<p class="paratype03">tattha <b>hatthagata</b>nti tāta somadatta, tvaṃ taruṇako lokapavattiṃ na jānāsi. yañhi hatthagataṃ vā hoti pattagataṃ vā purato vā nikiṇṇaṃ ṭhapitaṃ, tadeva me khādituṃ varaṃ, na dūre ṭhitaṃ.</p>
	<p class="paratype03">somadatto āha — </p>
	<p class="paratype40">840<b>.</b> </p>
	<p class="paratype21">“paccati niraye ghore, mahissamapi vivarati. </p>
	<p class="paratype22">mittadubbhī hitaccāgī, jīvarevāpi sussati. </p>
	<p class="paratype40">841<b>.</b> </p>
	<p class="paratype21">“sace tvaṃ dhanakāmosi, bhūridatto padassati. </p>
	<p class="paratype22">maññe attakataṃ veraṃ, na ciraṃ vedayissasī”ti.</p>
	<p class="paratype03">tattha <b>mahissamapi vivaratī</b>ti tāta, mittadubbhino jīvantasseva pathavī bhijjitvā vivaraṃ deti. <b>hitaccāgī</b>ti attano hitapariccāgī. <b>jīvarevāpi sussatī</b>ti jīvamānova sussati, manussapeto hoti. <b>attakataṃ vera</b>nti attanā kataṃ pāpaṃ. <b>na cira</b>nti na cirasseva vedayissasīti maññāmi.</p>
	<p class="paratype03">brāhmaṇo āha — </p>
	<p class="paratype40">842<b>.</b> </p>
	<p class="paratype21">“mahāyaññaṃ yajitvāna, evaṃ sujjhanti brāhmaṇā. </p>
	<p class="paratype22">mahāyaññaṃ yajissāma, evaṃ mokkhāma pāpakā”ti.</p>
	<p class="paratype03">tattha <b>sujjhantī</b>ti tāta somadatta, tvaṃ daharo na kiñci jānāsi, brāhmaṇā nāma yaṃ kiñci pāpaṃ katvā yaññena sujjhantīti dassento evamāha.</p>
	<p class="paratype03">somadatto āha — </p>
	<p class="paratype40">843<b>.</b> </p>
	<p class="paratype21">“handa dāni apāyāmi, nāhaṃ ajja tayā saha. </p>
	<p class="paratype22">padampekaṃ na gaccheyyaṃ, evaṃ kibbisakārinā”ti.</p>
	<p class="paratype03">tattha <b>apāyāmī</b>ti apagacchāmi, palāyāmīti attho.</p>
	<p class="paratype03">evañca pana vatvā paṇḍito māṇavo pitaraṃ attano vacanaṃ gāhāpetuṃ asakkonto mahantena saddena devatā ujjhāpetvā “evarūpena pāpakārinā saddhiṃ na gamissāmī”ti pitu passantasseva palāyitvā himavantaṃ pavisitvā pabbajitvā abhiññā ca samāpattiyo ca nibbattetvā aparihīnajjhāno brahmaloke uppajji. tamatthaṃ pakāsento satthā āha — </p>
	<p class="paratype40">844<b>.</b> </p>
	<p class="paratype21">“idaṃ vatvāna pitaraṃ, somadatto bahussuto. </p>
	<p class="paratype22">ujjhāpetvāna bhūtāni, tamhā ṭhānā apakkamī”ti.</p>
	<p class="paratype03">nesādabrāhmaṇo “somadatto ṭhapetvā attano gehaṃ kuhiṃ gamissatī”ti cintento alampāyanaṃ thokaṃ anattamanaṃ disvā “alampāyana, mā cintayi, dassessāmi te bhūridattan”ti taṃ ādāya nāgarājassa uposathakaraṇaṭṭhānaṃ gantvā vammikamatthake bhoge ābhujitvā nipannaṃ nāgarājānaṃ disvā avidūre ṭhito hatthaṃ pasāretvā dve gāthā abhāsi — </p>
	<p class="paratype40">845<b>.</b> </p>
	<p class="paratype21">“gaṇhāhetaṃ mahānāgaṃ, āharetaṃ maṇiṃ mama. </p>
	<p class="paratype22">indagopakavaṇṇābho, yassa lohitako siro. </p>
	<p class="paratype40">846<b>.</b> </p>
	<p class="paratype21">“kappāsapicurāsīva, eso kāyo padissati. </p>
	<p class="paratype22">vammikaggagato seti, taṃ tvaṃ gaṇhāhi brāhmaṇā”ti.</p>
	<p class="paratype03">tattha <b>indagopakavaṇṇābho</b>ti indagopakavaṇṇo viya ābhāsati. <b>kappāsapicurāsīvā</b>ti suvihitassa kappāsapicuno rāsi viya.</p>
	<p class="paratype03">atha mahāsatto akkhīni ummīletvā nesādabrāhmaṇaṃ disvā “ayaṃ uposathassa me antarāyaṃ kareyyāti imaṃ nāgabhavanaṃ netvā mahāsampattiyā patiṭṭhāpesiṃ. mayā dīyamānaṃ maṇiṃ gaṇhituṃ na icchi. idāni pana ahituṇḍikaṃ gahetvā āgacchati. sacāhaṃ imassa mittadubbhino kujjheyyaṃ, sīlaṃ me khaṇḍaṃ bhavissati. mayā kho pana paṭhamaññeva caturaṅgasamannāgato uposatho adhiṭṭhito, so yathādhiṭṭhitova hotu, alampāyano maṃ chindatu vā pacatu vā, sūlena vā vijjhatu, nevassa kujjhissāmī”ti cintetvā “sace kho panāhaṃ ime olokessāmi, bhasmā bhaveyyuṃ. maṃ pothentepi na kujjhissāmi na olokessāmī”ti akkhīni nimīletvā adhiṭṭhānapāramiṃ purecārikaṃ katvā bhogantare sīsaṃ pakkhipitvā niccalova hutvā nipajji. nesādabrāhmaṇopi “bho alampāyana, imaṃ nāgaṃ gaṇhāhi, dehi me maṇin”ti āha. alampāyano nāgaṃ disvā tuṭṭho maṇiṃ kismiñci agaṇetvā “gaṇha, brāhmaṇā”ti tassa hatthe khipi. so tassa hatthato gaḷitvā pathaviyaṃ pati. patitamattova pathaviṃ pavisitvā nāgabhavanameva gato.</p>
	<p class="paratype03">brāhmaṇo maṇiratanato bhūridattena saddhiṃ mittabhāvato puttatoti tīhi parihāyi. so “nippaccayo jātomhi, puttassa me vacanaṃ na katan”ti paridevanto gehaṃ agamāsi. alampāyanopi dibbosadhehi attano sarīraṃ makkhetvā thokaṃ khāditvā attano kāyaṃ paripphosetvā dibbamantaṃ jappanto bodhisattaṃ upasaṅkamitvā naṅguṭṭhe gahetvā ākaḍḍhitvā sīsaṃ daḷhaṃ gaṇhanto mukhamassa vivaritvā osadhaṃ khāditvā mukhe kheḷaṃ opi. sucijātiko nāgarājā sīlabhedabhayena akujjhitvā akkhīnipi na ummīlesi. atha naṃ osadhamantaṃ katvā naṅguṭṭhe gahetvā heṭṭhāsīsaṃ katvā sañcāletvā gahitabhojanaṃ chaḍḍāpetvā bhūmiyaṃ dīghato nipajjāpetvā masūrakaṃ maddanto viya pādehi madditvā aṭṭhīni cuṇṇiyamānāni viya ahesuṃ. puna naṅguṭṭhe gahetvā dussaṃ pothento viya pothesi. mahāsatto evarūpaṃ dukkhaṃ anubhavantopi neva kujjhi. tamatthaṃ pakāsento satthā āha — </p>
	<p class="paratype40">847<b>.</b> </p>
	<p class="paratype21">“athosadhehi dibbehi, jappaṃ mantapadāni ca. </p>
	<p class="paratype22">evaṃ taṃ asakkhi satthuṃ, katvā parittamattano”ti.</p>
	<p class="paratype03">tattha <b>asakkhī</b>ti sakkhi. <b>satthu</b>nti gaṇhituṃ.</p>
	<p class="paratype03">iti so mahāsattaṃ dubbalaṃ katvā vallīhi peḷaṃ sajjetvā mahāsattaṃ tattha pakkhipi, sarīrassa mahantatāya tattha na pavisati. atha naṃ paṇhiyā koṭṭento pavesetvā peḷaṃ ādāya ekaṃ gāmaṃ gantvā gāmamajjhe otāretvā “nāgassa naccaṃ daṭṭhukāmā āgacchantū”ti saddamakāsi. sakalagāmavāsino sannipatiṃsu. tasmiṃ khaṇe alampāyano “nikkhama mahānāgā”ti āha. mahāsatto cintesi “ajja mayā parisaṃ tosentena kīḷituṃ vaṭṭati. evaṃ alampāyano bahuṃ dhanaṃ labhitvā tuṭṭho maṃ vissajjessati. yaṃ yaṃ esa maṃ kāreti, taṃ taṃ karissāmī”ti. atha naṃ so peḷato nīharitvā “mahā hohī”ti āha. so mahā ahosi, “khuddako, vaṭṭo, vammito, ekapphaṇo, dviphaṇo, tipphaṇo, catupphaṇo, pañca, cha, satta, aṭṭha, nava, dasa vīsati, tiṃsati, cattālīsa, paṇṇāsapphaṇo, satapphaṇo, ucco, nīco, dissamānakāyo, adissamānakāyo, dissamānaupaḍḍhakāyo, nīlo, pīto, lohito, odāto, mañjaṭṭhiko hohi, aggijālaṃ vissajjehi, udakaṃ, dhūmaṃ vissajjehī”ti. mahāsatto imesupi ākāresu vuttavutte attabhāve nimminitvā naccaṃ dassesi. taṃ disvā koci assūni sandhāretuṃ nāsakkhi.</p>
	<p class="paratype03">manussā bahūni hiraññasuvaṇṇavatthālaṅkārādīni adaṃsu. iti tasmiṃ gāme sahassamattaṃ labhi. so kiñcāpi mahāsattaṃ gaṇhanto “sahassaṃ labhitvā taṃ vissajjessāmī”ti āha, taṃ pana dhanaṃ labhitvā “gāmakepi tāva mayā ettakaṃ dhanaṃ laddhaṃ, nagare kira bahuṃ labhissāmī”ti dhanalobhena taṃ na muñci. so tasmiṃ gāme kuṭumbaṃ saṇṭhapetvā ratanamayaṃ peḷaṃ kāretvā tattha mahāsattaṃ pakkhipitvā sukhayānakaṃ āruyha mahantena parivārena nikkhamitvā taṃ gāmanigamādīsu kīḷāpento anupubbena bārāṇasiṃ pāpuṇi. nāgarājassa pana madhulāje deti, maṇḍūke māretvā deti, so gocaraṃ na gaṇhāti avissajjanabhayena. gocaraṃ aggaṇhantampi puna naṃ cattāro dvāragāme ādiṃ katvā tattha tattha māsamattaṃ kīḷāpesi. pannarasauposathadivase pana “ajja tumhākaṃ santike kīḷāpessāmī”ti rañño ārocāpesi. rājā nagare bheriṃ carāpetvā mahājanaṃ sannipātāpesi. rājaṅgaṇe mañcātimañcaṃ bandhiṃsu. </p>
	<p class="paratype06">kīḷanakhaṇḍaṃ niṭṭhitaṃ. </p>
	<h5>nagarapavesanakaṇḍaṃ</h5>
	<p class="paratype03">alampāyanena pana bodhisattassa gahitadivaseyeva mahāsattassa mātā supinante addasa kāḷena rattakkhinā purisena asinā dakkhiṇabāhuṃ chinditvā lohitena paggharantena nīyamānaṃ. sā bhītatasitā uṭṭhāya dakkhiṇabāhuṃ parāmasitvā supinabhāvaṃ jāni. athassā etadahosi “mayā kakkhaḷo pāpasupino diṭṭho, catunnaṃ vā me puttānaṃ dhataraṭṭhassa rañño vā mama vā paripanthena bhavitabban”ti. apica kho pana mahāsattameva ārabbha atirekataraṃ cintesi. kiṃkāraṇā ? sesā attano nāgabhavane vasanti, itaro pana sīlajjhāsayattā manussalokaṃ gantvā uposathakammaṃ karoti. tasmā “kacci nu kho me puttaṃ ahituṇḍiko vā supaṇṇo vā gaṇheyyā”ti tasseva atirekataraṃ cintesi . tato aḍḍhamāse atikkante “mama putto aḍḍhamāsātikkamena maṃ vinā vattituṃ na sakkoti, addhāssa kiñci bhayaṃ uppannaṃ bhavissatī”ti domanassappattā ahosi. māsātikkamena panassā sokena assūnaṃ apaggharaṇakālo nāma nāhosi, hadayaṃ sussi, akkhīni upacciṃsu. sā “idāni āgamissati, idāni āgamissatī”ti tassāgamanamaggameva olokentī nisīdi. athassā jeṭṭhaputto sudassano māsaccayena mahatiyā parisāya saddhiṃ mātāpitūnaṃ dassanatthāya āgato, parisaṃ bahi ṭhapetvā pāsādaṃ āruyha mātaraṃ vanditvā ekamantaṃ aṭṭhāsi. sā bhūridattaṃ anusocantī tena saddhiṃ na kiñci sallapi. so cintesi “mayhaṃ mātā mayi pubbe āgate tussati, paṭisanthāraṃ karoti, ajja pana domanassappattā, kiṃ nu kho kāraṇan”ti? atha naṃ pucchanto āha — </p>
	<p class="paratype40">848<b>.</b> </p>
	<p class="paratype21">“mamaṃ disvāna āyantaṃ, sabbakāmasamiddhinaṃ. </p>
	<p class="paratype22">indriyāni ahaṭṭhāni, sāvaṃ jātaṃ mukhaṃ tava. </p>
	<p class="paratype40">849<b>.</b> </p>
	<p class="paratype21">“paddhaṃ yathā hatthagataṃ, pāṇinā parimadditaṃ. </p>
	<p class="paratype22">sāvaṃ jātaṃ mukhaṃ tuyhaṃ, mamaṃ disvāna edisan”ti.</p>
	<p class="paratype03">tattha <b>ahaṭṭhānī</b>ti na vippasannāni. <b>sāva</b>nti kañcanādāsavaṇṇaṃ te mukhaṃ pītakāḷakaṃ jātaṃ. <b>hatthagata</b>nti hatthena chinditaṃ. <b>edisa</b>nti evarūpaṃ mahantena sirisobhaggena tumhākaṃ dassanatthāya āgataṃ maṃ disvā.</p>
	<p class="paratype03">sā evaṃ vuttepi neva kathesi. sudassano cintesi “kiṃ nu kho kenaci kuddhā vā paribaddhā vā bhaveyyā”ti. atha naṃ pucchanto itaraṃ gāthamāha — </p>
	<p class="paratype40">850<b>.</b> </p>
	<p class="paratype21">“kacci nu te nābhisasi, kacci te atthi vedanā. </p>
	<p class="paratype22">yena sāvaṃ mukhaṃ tuyhaṃ, mamaṃ disvāna āgatan”ti.</p>
	<p class="paratype03">tattha <b>kacci nu te nābhisasī</b>ti kacci nu taṃ koci na abhisasi akkosena vā paribhāsāya vā vihiṃsīti pucchati. <b>tuyha</b>nti tava pubbe mamaṃ disvā āgataṃ edisaṃ mukhaṃ na hoti. yena pana kāraṇena ajja tava mukhaṃ sāvaṃ jātaṃ, taṃ me ācikkhāti pucchati.</p>
	<p class="paratype03">athassa sā ācikkhantī āha — </p>
	<p class="paratype40">851<b>.</b> </p>
	<p class="paratype21">“supinaṃ tāta addakkhiṃ, ito māsaṃ adhogataṃ. </p>
	<p class="paratype27">‘dakkhiṇaṃ viya me bāhuṃ, chetvā ruhiramakkhitaṃ. </p>
	<p class="paratype22">puriso ādāya pakkāmi, mama rodantiyā sati’. </p>
	<p class="paratype40">852<b>.</b> </p>
	<p class="paratype21">“yatohaṃ supinamaddakkhiṃ, sudassana vijānahi. </p>
	<p class="paratype22">tato divā vā rattiṃ vā, sukhaṃ me nopalabbhatī”ti.</p>
	<p class="paratype03">tattha <b>ito māsaṃ adhogata</b>nti ito heṭṭhā māsātikkantaṃ. ajja me diṭṭhasupinassa māso hotīti dasseti. <b>puriso</b>ti eko kāḷo rattakkhi puriso. <b>rodantiyā satī</b>ti rodamānāya satiyā. <b>sukhaṃ me nopalabbhatī</b>ti mama sukhaṃ nāma na vijjati.</p>
	<p class="paratype03">evañca pana vatvā “tāta, piyaputtako me tava kaniṭṭho na dissati, bhayenassa uppannena bhavitabban”ti paridevantī āha — </p>
	<p class="paratype40">853<b>.</b> </p>
	<p class="paratype21">“yaṃ pubbe parivāriṃsu, kaññā ruciraviggahā. </p>
	<p class="paratype22">hemajālappaṭicchannā, bhūridatto na dissati. </p>
	<p class="paratype40">854<b>.</b> </p>
	<p class="paratype21">“yaṃ pubbe parivāriṃsu, nettiṃsavaradhārino. </p>
	<p class="paratype22">kaṇikārāva samphullā, bhūridatto na dissati. </p>
	<p class="paratype40">855<b>.</b> </p>
	<p class="paratype21">“handa dāni gamissāma, bhūridattanivesanaṃ. </p>
	<p class="paratype22">dhammaṭṭhaṃ sīlasampannaṃ, passāma tava bhātaran”ti.</p>
	<p class="paratype03">tattha <b>samphullā</b>ti suvaṇṇavatthālaṅkāradhāritāya samphullā kaṇikārā viya. <b>handā</b>ti vavassaggatthe nipāto, ehi, tāta, bhūridattassa nivesanaṃ gacchāmāti vadati.</p>
	<p class="paratype03">evañca pana vatvā tassa ceva attano ca parisāya saddhiṃ tattha agamāsi. bhūridattassa bhariyāyo pana taṃ vammikamatthake adisvā “mātu nivesane vasissatī”ti abyāvaṭā ahesuṃ. tā “sassu kira no puttaṃ apassantī āgacchatī”ti sutvā paccuggamanaṃ katvā “ayye, puttassa te adissamānassa ajja māso atīto”ti mahāparidevaṃ paridevamānā tassā pādamūle patiṃsu. tamatthaṃ pakāsento satthā āha — </p>
	<p class="paratype40">856<b>.</b> </p>
	<p class="paratype21">“tañca disvāna āyantiṃ, bhūridattassa mātaraṃ. </p>
	<p class="paratype22">bāhā paggayha pakkanduṃ, bhūridattassa nāriyo. </p>
	<p class="paratype40">857<b>.</b> </p>
	<p class="paratype21">“puttaṃ teyye na jānāma, ito māsaṃ adhogataṃ. </p>
	<p class="paratype22">mataṃ vā yadi vā jīvaṃ, bhūridattaṃ yasassinan”ti.</p>
	<p class="paratype03">tattha <b>“puttaṃ teyye”</b>ti ayaṃ tāsaṃ paridevanakathā.</p>
	<p class="paratype03">bhūridattassa mātā suṇhāhi saddhiṃ antaravīthiyaṃ paridevitvā tā ādāya tassa pāsādaṃ āruyha puttassa sayanañca āsanañca oloketvā paridevamānā āha — </p>
	<p class="paratype40">858<b>.</b> </p>
	<p class="paratype21">“sakuṇī hataputtāva, suññaṃ disvā kulāvakaṃ. </p>
	<p class="paratype22">ciraṃ dukkhena jhāyissaṃ, bhūridattaṃ apassatī. </p>
	<p class="paratype40">859<b>.</b> </p>
	<p class="paratype21">“kurarī hatachāpāva, suññaṃ disvā kulāvakaṃ. </p>
	<p class="paratype22">ciraṃ dukkhena jhāyissaṃ, bhūridattaṃ apassatī. </p>
	<p class="paratype40">860<b>.</b> </p>
	<p class="paratype21">“sā nūna cakkavākīva, pallalasmiṃ anodake. </p>
	<p class="paratype22">ciraṃ dukkhena jhāyissaṃ, bhūridattaṃ apassatī. </p>
	<p class="paratype40">861<b>.</b> </p>
	<p class="paratype21">“kammārānaṃ yathā ukkā, anto jhāyati no bahi. </p>
	<p class="paratype22">evaṃ jhāyāmi sokena, bhūridattaṃ apassatī”ti.</p>
	<p class="paratype03">tattha <b>apassatī</b>ti apassantī. <b>hatachāpāvā</b>ti hatapotakāva.</p>
	<p class="paratype03">evaṃ bhūridattamātari vilapamānāya bhūridattanivesanaṃ aṇṇavakucchi viya ekasaddaṃ ahosi. ekopi sakabhāvena saṇṭhātuṃ nāsakkhi. sakalanivesanaṃ yugandharavātappahaṭaṃ viya sālavanaṃ ahosi. tamatthaṃ pakāsento satthā āha — </p>
	<p class="paratype40">862<b>.</b> </p>
	<p class="paratype21">“sālāva sampamathitā, mālutena pamadditā. </p>
	<p class="paratype22">senti puttā ca dārā ca, bhūridattanivesane”ti.</p>
	<p class="paratype03">ariṭṭho ca subhogo ca ubhopi bhātaro mātāpitūnaṃ upaṭṭhānaṃ gacchantā taṃ saddaṃ sutvā bhūridattanivesanaṃ pavisitvā mātaraṃ assāsayiṃsu. tamatthaṃ pakāsento satthā āha — </p>
	<p class="paratype40">863<b>.</b> </p>
	<p class="paratype21">“idaṃ sutvāna nigghosaṃ, bhūridattanivesane. </p>
	<p class="paratype22">ariṭṭho ca subhogo ca, padhāviṃsu anantarā. </p>
	<p class="paratype40">864<b>.</b> </p>
	<p class="paratype21">“amma assāsa mā soci, evaṃdhammā hi pāṇino. </p>
	<p class="paratype22">cavanti upapajjanti, esāssa pariṇāmitā”ti.</p>
	<p class="paratype03">tattha <b>esāssa pariṇāmitā</b>ti esā cutūpapatti assa lokassa pariṇāmitā, evañhi so loko pariṇāmeti. etehi dvīhi aṅgehi mutto nāma natthīti vadanti.</p>
	<p class="paratype03">samuddajā āha — </p>
	<p class="paratype40">865<b>.</b> </p>
	<p class="paratype21">“ahampi tāta jānāmi, evaṃdhammā hi pāṇino. </p>
	<p class="paratype22">sokena ca paretasmi, bhūridattaṃ apassatī. </p>
	<p class="paratype40">866<b>.</b> </p>
	<p class="paratype21">“ajja ce me imaṃ rattiṃ, sudassana vijānahi. </p>
	<p class="paratype22">bhūridattaṃ apassantī, maññe hissāmi jīvitan”ti.</p>
	<p class="paratype03">tattha <b>ajja ce me</b>ti tāta sudassana, sace ajja imaṃ rattiṃ bhūridatto mama dassanaṃ nāgamissati, athāhaṃ taṃ apassantī jīvitaṃ jahissāmīti maññāmi.</p>
	<p class="paratype03">puttā āhaṃsu — </p>
	<p class="paratype40">867<b>.</b> </p>
	<p class="paratype21">“amma assāsa mā soci, ānayissāma bhātaraṃ. </p>
	<p class="paratype22">disodisaṃ gamissāma, bhātupariyesanaṃ caraṃ. </p>
	<p class="paratype40">868<b>.</b> </p>
	<p class="paratype21">“pabbate giriduggesu, gāmesu nigamesu ca. </p>
	<p class="paratype22">orena sattarattassa, bhātaraṃ passa āgatan”ti.</p>
	<p class="paratype03">tattha <b>cara</b>nti amma, mayaṃ tayopi janā bhātupariyesanaṃ carantā disodisaṃ gamissāmāti naṃ assāsesuṃ.</p>
	<p class="paratype03">tato sudassano cintesi “sace tayopi ekaṃ disaṃ gamissāma, papañco bhavissati, tīhi tīṇi ṭhānāni gantuṃ vaṭṭati — ekena devalokaṃ, ekena himavantaṃ, ekena manussalokaṃ. sace kho pana kāṇāriṭṭho manussalokaṃ gamissati, yattheva bhūridattaṃ passati. taṃ gāmaṃ vā nigamaṃ vā jhāpetvā essati, esa kakkhaḷo pharuso, na sakkā etaṃ tattha pesetun”ti. cintetvā ca pana “tāta ariṭṭha, tvaṃ devalokaṃ gaccha, sace devatāhi dhammaṃ sotukāmāhi bhūridatto devalokaṃ nīto, tato naṃ ānehī”ti ariṭṭhaṃ devalokaṃ pahiṇi. subhogaṃ pana “tāta, tvaṃ himavantaṃ gantvā pañcasu mahānadīsu bhūridattaṃ upadhāretvā ehī”ti himavantaṃ pahiṇi. sayaṃ pana manussalokaṃ gantukāmo cintesi — “sacāhaṃ māṇavakavaṇṇena gamissāmi, manussā neva me piyāyissanti, mayā tāpasavesena gantuṃ vaṭṭati, manussānañhi pabbajitā piyā manāpā”ti. so tāpasavesaṃ gahetvā mātaraṃ vanditvā nikkhami.</p>
	<p class="paratype03">bodhisattassa pana ajamukhī nāma vemātikabhaginī atthi. tassā bodhisatte adhimatto sineho. sā sudassanaṃ gacchantaṃ disvā āha — “bhātika, ativiya kilamāmi, ahampi tayā saddhiṃ gamissāmī”ti. “amma, na sakkā tayā gantuṃ, ahaṃ pabbajitavasena gacchāmī”ti. “ahaṃ pana khuddakamaṇḍūkī hutvā tava jaṭantare nipajjitvā gamissāmī”ti. “tena hi ehī”ti. sā maṇḍūkapotikā hutvā tassa jaṭantare nipajji. sudassano “mūlato paṭṭhāya vicinanto gamissāmī”ti bodhisattassa bhariyāyo tassa uposathakaraṇaṭṭhānaṃ pucchitvā paṭhamaṃ tattha gantvā alampāyanena mahāsattassa gahitaṭṭhāne lohitañca vallīhi katapeḷaṭṭhānañca disvā “bhūridatto ahituṇḍikena gahito”ti ñatvā samuppannasoko assupuṇṇehi nettehi alampāyanassa gatamaggeneva paṭhamaṃ kīḷāpitagāmaṃ gantvā manasse pucchi “evarūpo nāma nāgo kenacīdha ahituṇḍikena kīḷāpito”ti? “āma, alampāyanena ito māsamatthake kīḷāpito”ti. “kiñci dhanaṃ tena laddhan”ti? “āma, idheva tena sahassamattaṃ laddhan”ti. “idāni so kuhiṃ gato”ti? “asukagāmaṃ nāmā”ti. so tato paṭṭhāya pucchanto anupubbena rājadvāraṃ agamāsi.</p>
	<p class="paratype03">tasmiṃ khaṇe alampāyano sunhāto suvilitto maṭṭhasāṭakaṃ nivāsetvā ratanapeḷaṃ gāhāpetvā rājadvārameva gato. mahājano sannipati, rañño āsanaṃ paññattaṃ. so antonivesane ṭhitova “ahaṃ āgacchāmi, nāgarājānaṃ kīḷāpetū”ti pesesi. alampāyano cittattharaṇe ratanapeḷaṃ ṭhapetvā vivaritvā “ehi mahānāgā”ti saññamadāsi. tasmiṃ samaye sudassanopi parisantare ṭhāto. atha mahāsatto sīsaṃ nīharitvā sabbāvantaṃ parisaṃ olokesi. nāgā hi dvīhi kāraṇehi parisaṃ olokenti supaṇṇaparipanthaṃ vā ñātake vā dassanatthāya. te supaṇṇaṃ disvā bhītā na naccanti, ñātake vā disvā lajjamānā na naccanti. mahāsatto pana olokento parisantare bhātaraṃ addasa. so akkhipūrāni assūni gahetvā peḷato nikkhamitvā bhātarābhimukho pāyāsi. mahājano taṃ āgacchantaṃ disvā bhīto paṭikkami, eko sudassanova aṭṭhāsi. so gantvā tassa pādapiṭṭhiyaṃ sīsaṃ ṭhapetvā rodi, sudassanopi paridevi. mahāsatto roditvā nivattitvā peḷameva pāvisi. alampāyanopi “iminā nāgena tāpaso ḍaṭṭho bhavissati, assāsessāmi nan”ti upasaṅkamitvā āha — </p>
	<p class="paratype40">869<b>.</b> </p>
	<p class="paratype21">“hatthā pamutto urago, pāde te nipatī bhusaṃ. </p>
	<p class="paratype22">kacci nu taṃ ḍaṃsī tāta, mā bhāyi sukhito bhavā”ti.</p>
	<p class="paratype03">tattha <b>mā bhāyī</b>ti tāta tāpasa, ahaṃ alampāyano nāma, mā bhāyi, tava paṭijagganaṃ nāma mama bhāroti.</p>
	<p class="paratype03">sudassano tena saddhiṃ kathetukamyatāya gāthamāha — </p>
	<p class="paratype40">870<b>.</b> </p>
	<p class="paratype21">“neva mayhaṃ ayaṃ nāgo, alaṃ dukkhāya kāyaci. </p>
	<p class="paratype22">yāvatatthi ahiggāho, mayā bhiyyo na vijjatī”ti.</p>
	<p class="paratype03">tattha <b>kāyacī</b>ti kassaci appamattakassapi dukkhassa uppādane ayaṃ mama asamattho. mayā hi sadiso ahituṇḍiko nāma natthīti.</p>
	<p class="paratype03">alampāyano “asuko nāmeso”ti ajānanto kujjhitvā āha — </p>
	<p class="paratype40">871<b>.</b> </p>
	<p class="paratype21">“ko nu brāhmaṇavaṇṇena, ditto parisamāgato. </p>
	<p class="paratype22">avhāyantu suyuddhena, suṇantu parisā mamā”ti.</p>
	<p class="paratype03">tattha <b>ditto</b>ti gabbito bālo andhañāṇo. <b>avhāyantū</b>ti avhāyanto, ayameva vā pāṭho. idaṃ vuttaṃ hoti — ayaṃ ko bālo ummattako viya maṃ suyuddhena avhāyanto attanā saddhiṃ samaṃ karonto parisamāgato, parisā mama vacanaṃ suṇantu, mayhaṃ doso natthi, mā kho me kujjhitthāti.</p>
	<p class="paratype03">atha naṃ sudassano gāthāya ajjhabhāsi — </p>
	<p class="paratype40">872<b>.</b> </p>
	<p class="paratype21">“tvaṃ maṃ nāgena ālampa, ahaṃ maṇḍūkachāpiyā. </p>
	<p class="paratype22">hotu no abbhutaṃ tattha, ā sahassehi pañcahī”ti.</p>
	<p class="paratype03">tattha <b>nāgenā</b>ti tvaṃ nāgena mayā saddhiṃ yujjha, ahaṃ maṇḍūkachāpiyā tayā saddhiṃ yujjhissāmi. <b>ā sahassehi pañcahī</b>ti tasmiṃ no yuddhe yāva pañcahi sahassehi abbhutaṃ hotūti.</p>
	<p class="paratype03">alampāyano āha — </p>
	<p class="paratype40">873<b>.</b> </p>
	<p class="paratype21">“ahañhi vasumā aḍḍho, tvaṃ daliddosi māṇava. </p>
	<p class="paratype22">ko nu te pāṭibhogatthi, upajūtañca kiṃ siyā. </p>
	<p class="paratype40">874<b>.</b> </p>
	<p class="paratype21">“upajūtañca me assa, pāṭibhogo ca tādiso. </p>
	<p class="paratype22">hotu no abbhutaṃ tattha, ā sahassehi pañcahī”ti.</p>
	<p class="paratype03">tattha <b>ko nu te</b>ti tava pabbajitassa ko nu pāṭibhogo atthi. <b>upajūtañcā</b>ti imasmiṃ vā jūte upanikkhepabhūtaṃ kiṃ nāma tava dhanaṃ siyā, dassehi meti vadati. <b>upajūtañca me</b>ti mayhaṃ pana dātabbaṃ upanikkhepadhanaṃ vā ṭhapetabbapāṭibhogo vā tādiso atthi, tasmā no tattha yāva pañcahi sahassehi abbhutaṃ hotūti.</p>
	<p class="paratype03">sudassano tassa kathaṃ sutvā “pañcahi no sahassehi abbhutaṃ hotū”ti abhīto rājanivesanaṃ āruyha mātularañño santike ṭhito gāthamāha — </p>
	<p class="paratype40">875<b>.</b> </p>
	<p class="paratype21">“suṇohi me mahārāja, vacanaṃ bhaddamatthu te. </p>
	<p class="paratype22">pañcannaṃ me sahassānaṃ, pāṭibhogo hi kittimā”ti.</p>
	<p class="paratype03">tattha <b>kittimā</b>ti guṇakittisampanna vividhaguṇācārakittisampanna.</p>
	<p class="paratype03">rājā “ayaṃ tāpaso maṃ atibahuṃ dhanaṃ yācati, kiṃ nu kho”ti cintetvā gāthamāha — </p>
	<p class="paratype40">876<b>.</b> </p>
	<p class="paratype21">“pettikaṃ vā iṇaṃ hoti, yaṃ vā hoti sayaṃkataṃ. </p>
	<p class="paratype22">kiṃ tvaṃ evaṃ bahuṃ mayhaṃ, dhanaṃ yācasi brāhmaṇā”ti.</p>
	<p class="paratype03">tattha <b>pettikaṃ vā</b>ti pitarā vā gahetvā khāditaṃ, attanā vā kataṃ iṇaṃ nāma hoti, kiṃ mama pitarā tava hatthato gahitaṃ atthi, udāhu mayā, kiṃkāraṇā maṃ evaṃ bahuṃ dhanaṃ yācasīti?</p>
	<p class="paratype03">evaṃ vutte sudassano dve gāthā abhāsi — </p>
	<p class="paratype40">877<b>.</b> </p>
	<p class="paratype21">“alampāyano hi nāgena, mamaṃ abhijigīsati. </p>
	<p class="paratype22">ahaṃ maṇḍūkachāpiyā, ḍaṃsayissāmi brāhmaṇaṃ. </p>
	<p class="paratype40">878<b>.</b> </p>
	<p class="paratype21">“taṃ tvaṃ daṭṭhuṃ mahārāja, ajja raṭṭhābhivaḍḍhana. </p>
	<p class="paratype22">khattasaṅghaparibyūḷho, niyyāhi ahidassanan”ti.</p>
	<p class="paratype03">tattha <b>abhijigīsatī</b>ti yuddhe jinituṃ icchati. tattha sace so jīyissati, mayhaṃ pañcasahassāni dassati. sacāhaṃ jīyissāmi, ahamassa dassāmi, tasmā taṃ bahuṃ dhanaṃ yācāmi. <b>ta</b>nti tasmā tvaṃ mahārāja, ajja ahidassanaṃ daṭṭhuṃ niyyāhīti.</p>
	<p class="paratype03">rājā “tena hi gacchāmā”ti tāpasena saddhiṃyeva nikkhami. taṃ disvā alampāyano “ayaṃ tāpaso gantvā rājānaṃ gahetvā āgato, rājakulūpako bhavissatī”ti bhīto taṃ anuvattanto gāthamāha — </p>
	<p class="paratype40">879<b>.</b> </p>
	<p class="paratype21">“neva taṃ atimaññāmi, sippavādena māṇava. </p>
	<p class="paratype22">atimattosi sippena, uragaṃ nāpacāyasī”ti.</p>
	<p class="paratype03">tattha <b>sippavādenā</b>ti māṇava, ahaṃ attano sippena taṃ nātimaññāmi, tvaṃ pana sippena atimatto imaṃ uragaṃ na pūjesi, nāgassa apacitiṃ na karosīti.</p>
	<p class="paratype03">tato sudassano dve gāthā abhāsi — </p>
	<p class="paratype40">880<b>.</b> </p>
	<p class="paratype21">“ahampi nātimaññāmi, sippavādena brāhmaṇa. </p>
	<p class="paratype22">avisena ca nāgena, bhusaṃ vañcayase janaṃ. </p>
	<p class="paratype40">881<b>.</b> </p>
	<p class="paratype21">“evañcetaṃ jano jaññā, yathā jānāmi taṃ ahaṃ. </p>
	<p class="paratype22">na tvaṃ labhasi ālampa, bhusamuṭṭhiṃ kuto dhanan”ti.</p>
	<p class="paratype03">athassa alampāyano kujjhitvā āha — </p>
	<p class="paratype40">882<b>.</b> </p>
	<p class="paratype21">“kharājino jaṭī dummī, ditto parisamāgato. </p>
	<p class="paratype22">yo tvaṃ evaṃ gataṃ nāgaṃ, ‘aviso’ atimaññati. </p>
	<p class="paratype40">883<b>.</b> </p>
	<p class="paratype21">“āsajja kho naṃ jaññāsi, puṇṇaṃ uggassa tejaso. </p>
	<p class="paratype22">maññe taṃ bhasmarāsiṃva, khippamesa karissatī”ti.</p>
	<p class="paratype03">tattha <b>dummī</b>ti anaññtinayano. <b>aviso atimaññasī</b>ti nibbisoti avajānāsi. <b>āsajjā</b>ti upagantvā. <b>jaññāsī</b>ti jāneyyāsi.</p>
	<p class="paratype03">atha tena saddhiṃ keḷiṃ karonto sudassano gāthamāha — </p>
	<p class="paratype40">884<b>.</b> </p>
	<p class="paratype21">“siyā visaṃ siluttassa, deḍḍubhassa silābhuno. </p>
	<p class="paratype22">neva lohitasīsassa, visaṃ nāgassa vijjatī”ti.</p>
	<p class="paratype03">tattha <b>siluttassā</b>ti gharasappassa. <b>deḍḍubhassā</b>ti udakasappassa. <b>silābhuno</b>ti nīlavaṇṇasappassa. iti nibbise sappe dassetvā etesaṃ visaṃ siyā, neva lohitasīsassa sappassāti āha.</p>
	<p class="paratype03">atha naṃ alampāyano dvīhi gāthāhi ajjhabhāsi — </p>
	<p class="paratype40">885<b>.</b> </p>
	<p class="paratype21">“sutametaṃ arahataṃ, saññatānaṃ tapassinaṃ. </p>
	<p class="paratype27">idha dānāni datvāna, saggaṃ gacchanti dāyakā. </p>
	<p class="paratype22">jīvanto dehi dānāni, yadi te atthi dātave. </p>
	<p class="paratype40">886<b>.</b> </p>
	<p class="paratype21">“ayaṃ nāgo mahiddhiko, tejassī duratikkamo. </p>
	<p class="paratype22">tena taṃ ḍaṃsayissāmi, so taṃ bhasmaṃ karissatī”ti.</p>
	<p class="paratype03">tattha <b>dātave</b>ti yadi te kiñci dātabbaṃ atthi, taṃ dehīti. </p>
	<p class="paratype40">887<b>.</b> </p>
	<p class="paratype21">“mayāpetaṃ sutaṃ samma, saññatānaṃ tapassinaṃ. </p>
	<p class="paratype27">idha dānāni datvāna, saggaṃ gacchanti dāyakā. </p>
	<p class="paratype22">tvameva dehi jīvanto, yadi te atthi dātave. </p>
	<p class="paratype40">888<b>.</b> </p>
	<p class="paratype21">“ayaṃ ajamukhī nāma, puṇṇā uggassa tejaso. </p>
	<p class="paratype22">tāya taṃ ḍaṃsayissāmi, sā taṃ bhasmaṃ karissati. </p>
	<p class="paratype40">889<b>.</b> </p>
	<p class="paratype21">“yā dhītā dhataraṭṭhassa, vemātā bhaginī mama. </p>
	<p class="paratype22">sā taṃ ḍaṃsatvajamukhī, puṇṇā uggassa tejaso”ti. — </p>
	<p class="paratype25">imā gāthā sudassanassa vacanaṃ. tattha <b>puṇṇā uggassa tejaso</b>ti uggena visena puṇṇā.</p>
	<p class="paratype03">evañca pana vatvā “amma ajamukhi, jaṭantarato me nikkhamitvā pāṇimhi patiṭṭhahā”ti mahājanassa majjheyeva bhaginiṃ pakkositvā hatthaṃ pasāresi. sā tassa saddaṃ sutvā jaṭantare nisinnāva tikkhattuṃ maṇḍūkavassitaṃ vassitvā nikkhamitvā aṃsakūṭe nisīditvā uppatitvā tassa hatthatale tīṇi visabindūni pātetvā puna tassa jaṭantarameva pāvisi. sudassano visaṃ gahetvā ṭhitova “nassissatāyaṃ janapado, nassissatāyaṃ janapado”ti tikkhattuṃ mahāsaddaṃ abhāsi. tassa so saddo dvādasayojanikaṃ bārāṇasiṃ chādetvā aṭṭhāsi. atha rājā taṃ saddaṃ sutvā “kimatthaṃ janapado nassissatī”ti pucchi. “mahārāja, imassa visassa nisiñcanaṭṭhānaṃ na passāmī”ti. “tāta, mahantā ayaṃ pathavī, pathaviyaṃ nisiñcā”ti. atha naṃ “na sakkā pathaviyaṃ siñcituṃ, mahārājā”ti paṭikkhipanto gāthamāha — </p>
	<p class="paratype40">890<b>.</b> </p>
	<p class="paratype21">“chamāyaṃ ce nisiñcissaṃ, brahmadatta vijānahi. </p>
	<p class="paratype22">tiṇalatāni osadhyo, ussusseyyuṃ asaṃsayan”ti.</p>
	<p class="paratype03">tattha <b>tiṇalatānī</b>ti pathavinissitāni tiṇāni ca latā ca sabbosadhiyo ca ussusseyyuṃ, tasmā na sakkā pathaviyaṃ nisiñcitunti.</p>
	<p class="paratype03">tena hi naṃ, tāta, uddhaṃ ākāsaṃ khipāti. tatrāpi na sakkāti dassento gāthamāha — </p>
	<p class="paratype40">891<b>.</b> </p>
	<p class="paratype21">“uddhaṃ ce pātayissāmi, brahmadatta vijānahi. </p>
	<p class="paratype22">sattavassāniyaṃ devo, na vasse na himaṃ pate”ti.</p>
	<p class="paratype03">tattha <b>na himaṃ pate</b>ti sattavassāni himabindumattampi na patissati.</p>
	<p class="paratype03">tena hi naṃ tāta udake siñcāti. tatrāpi na sakkāti dassetuṃ gāthamāha — </p>
	<p class="paratype40">892<b>.</b> </p>
	<p class="paratype21">“udake ce nisiñcissaṃ, brahmadatta vijānahi. </p>
	<p class="paratype22">yāvantodakajā pāṇā, mareyyuṃ macchakacchapā”ti.</p>
	<p class="paratype03">atha naṃ rājā āha — “tāta, mayaṃ na kiñci jānāma, yathā amhākaṃ raṭṭhaṃ na nassati, taṃ upāyaṃ tvameva jānāhī”ti. “tena hi, mahārāja, imasmiṃ ṭhāne paṭipāṭiyā tayo āvāṭe khaṇāpethā”ti. rājā khaṇāpesi. sudassano paṭhamaṃ āvāṭaṃ nānābhesajjānaṃ pūrāpesi, dutiyaṃ gomayassa, tatiyaṃ dibbosadhānaññeva. tato paṭhame āvāṭe visabindūni pātesi. taṅkhaṇaññeva dhūmāyitvā jālā uṭṭhahi. sā gantvā gomaye āvāṭaṃ gaṇhi. tatopi jālā uṭṭhāya itaraṃ dibbosadhassa puṇṇaṃ gahetvā osadhāni jhāpetvā nibbāyi. alampāyano tassa āvāṭassa avidūre aṭṭhāsi. atha naṃ visausumā pahari, sarīracchavi uppāṭetvā gatā, setakuṭṭhi ahosi. so bhayatajjito “nāgarājānaṃ vissajjemī”ti tikkhattuṃ vācaṃ nicchāresi. taṃ sutvā bodhisatto ratanapeḷāya nikkhamitvā sabbālaṅkārappaṭimaṇḍitaṃ attabhāvaṃ māpetvā devarājalīlāya ṭhito. sudassanopi ajamukhīpi tatheva aṭṭhaṃsu. tato sudassano rājānaṃ āha — “jānāsi no, mahārāja, kassete puttā”ti? “na jānāmī”ti. “tumhe tāva na jānāsi, kāsirañño pana dhītāya samuddajāya dhataraṭṭhassa dinnabhāvaṃ jānāsī”ti? “āma, jānāmi, mayhaṃ sā kaniṭṭhabhaginī”ti. “mayaṃ tassā puttā, tvaṃ no mātulo”ti.</p>
	<p class="paratype03">taṃ sutvā rājā kampamāno te āliṅgitvā sīse cumbitvā roditvā pāsādaṃ āropetvā mahantaṃ sakkāraṃ kāretvā bhūridattena paṭisanthāraṃ karonto pucchi “tāta, taṃ evarūpaṃ uggatejaṃ kathaṃ alampāyano gaṇhī”ti? so sabbaṃ vitthārena kathetvā rājānaṃ ovadanto “mahārāja, raññā nāma iminā niyāmena rajjaṃ kāretuṃ vaṭṭatī”ti mātulassa dhammaṃ desesi. atha naṃ sudassano āha — “mātula, mama mātā bhūridattaṃ apassantī kilamati, na sakkā amhehi papañcaṃ kātun”ti. “sādhu, tātā, tumhe tāva gacchatha. ahaṃ pana mama bhaginiṃ daṭṭhukāmomhi, kathaṃ passissāmī”ti. “mātula, kahaṃ pana no ayyako kāsirājā”ti? “tāta, mama bhaginiyā vinā vasituṃ asakkonto rajjaṃ pahāya pabbajitvā asuke vanasaṇḍe nāma vasatī”ti. “mātula, mama mātā tumhe ceva ayyakañca daṭṭhukāmā, tumhe asukadivase mama ayyakassa santikaṃ gacchatha, mayaṃ mātaraṃ ādāya ayyakassa assamapadaṃ āgacchissāma. tattha naṃ tumhepi passissathā”ti. iti te mātulassa divasaṃ vavatthapetvā rājanivesanā otariṃsu. rājā bhāgineyye uyyojetvā roditvā nivatti. tepi pathaviyaṃ nimujjitvā nāgabhavanaṃ gatā. </p>
	<p class="paratype06">nagarapavesanakhaṇḍaṃ niṭṭhitaṃ. </p>
	<h5>mahāsattassa pariyesanakhaṇḍaṃ</h5>
	<p class="paratype03">mahāsatte sampatte sakalanāgabhavanaṃ ekaparidevasaddaṃ ahosi. sopi māsaṃ peḷāya vasitattā kilanto gilānaseyyaṃ sayi. tassa santikaṃ āgacchantānaṃ nāgānaṃ pamāṇaṃ natthi. so tehi saddhiṃ kathento kilamati. kāṇāriṭṭho devalokaṃ gantvā mahāsattaṃ adisvā paṭhamamevāgato. atha naṃ “esa caṇḍo pharuso, sakkhissati nāgaparisaṃ vāretun”ti mahāsattassa nisinnaṭṭhāne dovārikaṃ kariṃsu. subhogopi sakalahimavantaṃ vicaritvā tato mahāsamuddañca sesanadiyo ca upadhāretvā yamunaṃ upadhārento āgacchati. nesādabrāhmaṇopi alampāyanaṃ kuṭṭhiṃ disvā cintesi “ayaṃ bhūridattaṃ kilametvā kuṭṭhi jāto, ahaṃ pana taṃ mayhaṃ tāva bahūpakāraṃ maṇilobhena alampāyanassa dassesiṃ, taṃ pāpaṃ mama āgamissati. yāva taṃ na āgacchati, tāvadeva yamunaṃ gantvā payāgatitthe pāpapavāhanaṃ karissāmī”ti. so tattha gantvā “mayā bhūridatte mittadubbhikammaṃ kataṃ, taṃ pāpaṃ pavāhessāmī”ti vatvā udakorohanakammaṃ karoti. tasmiṃ khaṇe subhogo taṃ ṭhānaṃ patto. tassa taṃ vacanaṃ sutvā “iminā kira pāpakena tāva mahantassa yasassa dāyako mama bhātā maṇiratanassa kāraṇā alampāyanassa dassito, nāssa jīvitaṃ dassāmī”ti naṅguṭṭhena tassa pādesu veṭhetvā ākaḍḍhitvā udake osidāpetvā nirassāsakāle thokaṃ sithilaṃ akāsi. so sīsaṃ ukkhipi. atha naṃ punākaḍḍhitvā osīdāpesi. evaṃ bahū vāre tena kilamiyamāno nesādabrāhmaṇo sīsaṃ ukkhipitvā gāthamāha — </p>
	<p class="paratype40">893<b>.</b> </p>
	<p class="paratype21">“lokyaṃ sajantaṃ udakaṃ, payāgasmiṃ patiṭṭhitaṃ. </p>
	<p class="paratype22">ko maṃ ajjhoharī bhūto, ogāḷhaṃ yamunaṃ nadin”ti.</p>
	<p class="paratype03">tattha <b>lokya</b>nti evaṃ pāpavāhanasamatthanti lokasammataṃ. <b>sajanta</b>nti evarūpaṃ udakaṃ abhisiñcantaṃ. <b>payāgasmi</b>nti payāgatitthe.</p>
	<p class="paratype03">atha naṃ subhogo gāthāya ajjhabhāsi — </p>
	<p class="paratype40">894<b>.</b> </p>
	<p class="paratype21">“yadesa lokādhipatī yasassī, bārāṇasiṃ pakriya samantato. </p>
	<p class="paratype22">tassāha putto uragūsabhassa, subhogoti maṃ brāhmaṇa vedayantī”ti.</p>
	<p class="paratype03">tattha <b>yadesā</b>ti yo eso. <b>pakriya samantato</b>ti paccatthikānaṃ duppaharaṇasamatthatāya parisamantato pakiriya sabbaṃ parikkhipitvā upari phaṇena chādesi.</p>
	<p class="paratype03">atha naṃ brāhmaṇo “ayaṃ bhūridattabhātā, na me jīvitaṃ dassati, yaṃnūnāhaṃ etassa ceva mātāpitūnañcassa vaṇṇakittanena muducittataṃ katvā attano jīvitaṃ yāceyyan”ti cintetvā gāthamāha — </p>
	<p class="paratype40">895<b>.</b> </p>
	<p class="paratype21">“sace hi putto uragūsabhassa, kāsissa rañño amarādhipassa. </p>
	<p class="paratype27">mahesakkho aññataro pitā te, maccesu mātā pana te atulyā. </p>
	<p class="paratype22">na tādiso arahati brāhmaṇassa, dāsampi ohārituṃ mahānubhāvo”ti.</p>
	<p class="paratype03">tattha <b>kāsissā</b>ti aparena nāmena evaṃnāmakassa. “kāsikarañño”tipi paṭhantiyeva. kāsirājadhītāya gahitattā kāsirajjampi tasseva santakaṃ katvā vaṇṇeti. <b>amarādhipassā</b>ti dīghāyukatāya amarasaṅkhātānaṃ nāgānaṃ adhipassa. <b>mahesakkho</b>ti mahānubhāvo. <b>aññataro</b>ti mahesakkhānaṃ aññataro. <b>dāsampī</b>ti tādiso hi mahānubhāvo ānubhāvarahitaṃ brāhmaṇassa dāsampi udake oharituṃ nārahati, pageva mahānubhāvaṃ brāhmaṇanti.</p>
	<p class="paratype03">atha naṃ subhogo “are duṭṭhabrāhmaṇa, tvaṃ maṃ vañcetvā ‘muñcissāmī’ti maññasi, na te jīvitaṃ dassāmī”ti tena katakammaṃ pakāsento āha — </p>
	<p class="paratype40">896<b>.</b> </p>
	<p class="paratype21">“rukkhaṃ nissāya vijjhittho, eṇeyyaṃ pātumāgataṃ. </p>
	<p class="paratype22">so viddho dūramacari, saravegena sīghavā. </p>
	<p class="paratype40">897<b>.</b> </p>
	<p class="paratype21">“taṃ tvaṃ patitamaddakkhi, araññasmiṃ brahāvane. </p>
	<p class="paratype22">sa maṃsakājamādāya, sāyaṃ nigrodhupāgami. </p>
	<p class="paratype40">898<b>.</b> </p>
	<p class="paratype21">“sukasāḷikasaṅghuṭṭhaṃ, piṅgalaṃ santhatāyutaṃ. </p>
	<p class="paratype22">kokilābhirudaṃ rammaṃ, dhuvaṃ haritasaddalaṃ. </p>
	<p class="paratype40">899<b>.</b> </p>
	<p class="paratype21">“tattha te so pāturahu, iddhiyā yasasā jalaṃ. </p>
	<p class="paratype22">mahānubhāvo bhātā me, kaññāhi parivārito. </p>
	<p class="paratype40">900<b>.</b> </p>
	<p class="paratype21">“so tena pariciṇṇo tvaṃ, sabbakāmehi tappito. </p>
	<p class="paratype22">aduṭṭhassa tuvaṃ dubbhi, taṃ te veraṃ idhāgataṃ. </p>
	<p class="paratype40">901<b>.</b> </p>
	<p class="paratype21">“khippaṃ gīvaṃ pasārehi, na te dassāmi jīvitaṃ. </p>
	<p class="paratype22">bhātu parisaraṃ veraṃ, chedayissāmi te siran”ti.</p>
	<p class="paratype03">tattha <b>sāyaṃ nigrodhupāgamī</b>ti vikāle nigrodhaṃ upagato asi. <b>piṅgala</b>nti pakkānaṃ vaṇṇena piṅgalaṃ. <b>santhatāyuta</b>nti pārohaparikiṇṇaṃ. <b>kokilābhiruda</b>nti kokilāhi abhirudaṃ. <b>dhuvaṃ haritasaddala</b>nti udakabhūmiyaṃ jātattā niccaṃ haritasaddalaṃ bhūmibhāgaṃ. <b>pāturahū</b>ti tasmiṃ te nigrodhe ṭhitassa so mama bhātā pākaṭo ahosi. <b>iddhiyā</b>ti puññatejena. <b>so tenā</b>ti so tuvaṃ tena attano nāgabhavanaṃ netvā pariciṇṇo. <b>parisara</b>nti tayā mama bhātu kataṃ veraṃ pāpakammaṃ parisaranto anussaranto. <b>chedayissāmi te sira</b>nti tava sīsaṃ chindissāmīti.</p>
	<p class="paratype03">atha brāhmaṇo “na mesa jīvitaṃ dassati, yaṃ kiñci pana vatvā mokkhatthāya vāyamituṃ vaṭṭatī”ti cintetvā gāthamāha — </p>
	<p class="paratype40">902<b>.</b> </p>
	<p class="paratype21">“ajjhāyako yācayogī, āhutaggi ca brāhmaṇo. </p>
	<p class="paratype22">etehi tīhi ṭhānehi, avajjho hoti brāhmaṇo”ti.</p>
	<p class="paratype03">tattha <b>etehī</b>ti etehi ajjhāyakatādīhi tīhi kāraṇehi brāhmaṇo avajjho, na labbhā brāhmaṇaṃ vadhituṃ, kiṃ tvaṃ vadesi, yo hi brāhmaṇaṃ vadheti, so niraye nibbattatīti.</p>
	<p class="paratype03">taṃ sutvā subhogo saṃsayapakkhando hutvā “imaṃ nāgabhavanaṃ netvā bhātaro paṭipucchitvā jānissāmī”ti cintetvā dve gāthā abhāsi — </p>
	<p class="paratype40">903<b>.</b> </p>
	<p class="paratype21">“yaṃ puraṃ dhataraṭṭhassa, ogāḷhaṃ yamunaṃ nadiṃ. </p>
	<p class="paratype22">jotate sabbasovaṇṇaṃ, girimāhacca yāmunaṃ. </p>
	<p class="paratype40">904<b>.</b> </p>
	<p class="paratype21">“tattha te purisabyagghā, sodariyā mama bhātaro. </p>
	<p class="paratype22">yathā te tattha vakkhanti, tathā hessasi brāhmaṇā”ti.</p>
	<p class="paratype03">tattha <b>pura</b>nti nāgapuraṃ. <b>ogāḷha</b>nti anupaviṭṭhaṃ. <b>girimāhacca yāmuna</b>nti yamunāto avidūre ṭhitaṃ himavantaṃ āhacca jotati. <b>tattha te</b>ti tasmiṃ nagare te mama bhātaro vasanti, tattha nīte tayi yathā te vakkhanti, tathā bhavissasi. sace hi saccaṃ kathesi, jīvitaṃ te atthi. no ce, tattheva sīsaṃ chindissāmīti.</p>
	<p class="paratype03">iti naṃ vatvā subhogo gīvāyaṃ gahetvā khipanto akkosanto paribhāsanto mahāsattassa pāsādadvāraṃ agamāsi. </p>
	<p class="paratype06">mahāsattassa pariyesanayakaṇḍaṃ niṭṭhitaṃ. </p>
	<h5>micchākathā</h5>
	<p class="paratype03">atha naṃ dovāriko hutvā nisinno kāṇāriṭṭho tathā kilametvā ānīyamānaṃ disvā paṭimaggaṃ gantvā “subhoga, mā viheṭhayi, brāhmaṇā nāma mahābrahmuno puttā. sace hi mahābrahmā jānissati, ‘mama puttaṃ viheṭhentī’ti kujjhitvā amhākaṃ sakalaṃ nāgabhavanaṃ vināsessati. lokasmiñhi brāhmaṇā nāma seṭṭhā mahānubhāvā, tvaṃ tesaṃ ānubhāvaṃ na jānāsi, ahaṃ pana jānāmī”ti āha. kāṇāriṭṭho kira atītānantarabhave yaññakārabrāhmaṇo ahosi, tasmā evamāha. vatvā ca pana anubhūtapubbavasena yajanasīlo hutvā subhogañca nāgaparisañca āmantetvā “etha, bho, yaññakārakānaṃ vo guṇe vaṇṇessāmī”ti vatvā yaññavaṇṇanaṃ ārabhanto āha — </p>
	<p class="paratype40">905<b>.</b> </p>
	<p class="paratype21">“anittarā ittarasampayuttā, yaññā ca vedā ca subhoga loke. </p>
	<p class="paratype22">tadaggarayhañhi vinindamāno, jahāti vittañca satañca dhamman”ti.</p>
	<p class="paratype03">tattha <b>anittarā</b>ti subhoga imasmiṃ loke yaññā ca vedā ca anittarā na lāmakā mahānubhāvā, te ittarehi brāhmaṇehi sampayuttā, tasmā brāhmaṇāpi anittarāva jātā. <b>tadaggarayha</b>nti tasmā agārayhaṃ brāhmaṇaṃ vinindamāno dhanañca paṇḍitānaṃ dhammañca jahāti. idaṃ kira so “iminā bhūridatte mittadubbhikammaṃ katanti vattuṃ nāgaparisā mā labhantū”ti avoca.</p>
	<p class="paratype03">atha naṃ kāṇāriṭṭho “subhoga jānāsi pana ayaṃ loko kena nimmito”ti vatvā “na jānāmī”ti vutte “brāhmaṇānaṃ pitāmahena mahābrahmunā nimmito”ti dassetuṃ itaraṃ gāthamāha — </p>
	<p class="paratype40">906<b>.</b> </p>
	<p class="paratype21">“ajjhenamariyā pathaviṃ janindā, vessā kasiṃ pāricariyañca suddā. </p>
	<p class="paratype22">upāgu paccekaṃ yathāpadesaṃ, katāhu ete vasināti āhū”ti.</p>
	<p class="paratype03">tattha <b>upāgū</b>ti upagatā. brahmā kira brāhmaṇādayo cattāro vaṇṇe nimminitvā ariye tāva brāhmaṇe āha — “tumhe ajjhenameva upagacchatha, mā aññaṃ kiñci karitthā”ti, janinde āha “tumhe pathaviṃyeva vijinatha”, vesse āha — “tumhe kasiṃyeva upetha”, sudde āha “tumhe tiṇṇaṃ vaṇṇānaṃ pāricariyaṃyeva upethā”ti. tato paṭṭhāya ariyā ajjhenaṃ, janindā pathaviṃ, vessā kasiṃ, suddā pāricariyaṃ upāgatāti vadanti. <b>paccekaṃ yathāpadesa</b>nti upagacchantā ca pāṭiyekkaṃ attano kulapadesānurūpena brahmunā vuttaniyāmeneva upagatā. <b>katāhu ete vasināti āhū</b>ti evaṃ kira ete vasinā mahābrahmunā katā ahesunti kathenti.</p>
	<p class="paratype03">evaṃ mahāguṇā ete brāhmaṇā nāma. yo hi etesu cittaṃ pasādetvā dānaṃ deti, tassa aññattha paṭisandhi natthi, devalokameva gacchatīti vatvā āha — </p>
	<p class="paratype40">907<b>.</b> </p>
	<p class="paratype21">“dhātā vidhātā varuṇo kuvero, somo yamo candimā vāyu sūriyo. </p>
	<p class="paratype22">etepi yaññaṃ puthuso yajitvā, ajjhāyakānaṃ atho sabbakāme. </p>
	<p class="paratype40">908<b>.</b> </p>
	<p class="paratype21">“vikāsitā cāpasatāni pañca, yo ajjuno balavā bhīmaseno. </p>
	<p class="paratype22">sahassabāhu asamo pathabyā, sopi tadā ādahi jātavedan”ti.</p>
	<p class="paratype03">tattha <b>etepī</b>ti ete dhātādayo devarājāno. <b>puthuso</b>ti anekappakāraṃ yaññaṃ yajitvā. <b>atho sabbakāme</b>ti atha ajjhāyakānaṃ brāhmaṇānaṃ sabbakāme datvā etāni ṭhānāni pattāti dasseti. <b>vikāsitā</b>ti ākaḍḍhitā. <b>cāpasatāni pañcā</b>ti na dhanupañcasatāni, pañcacāpasatappamāṇaṃ pana mahādhanuṃ sayameva ākaḍḍhati. <b>bhīmaseno</b>ti bhayānakaseno. <b>sahassabāhū</b>ti na tassa bāhūnaṃ sahassaṃ, pañcannaṃ pana dhanuggahasatānaṃ bāhusahassena ākaḍḍhitabbassa dhanuno ākaḍḍhanenevaṃ vuttaṃ. <b>ādahi jātaveda</b>nti sopi rājā tasmiṃ kāle brāhmaṇe sabbakāmehi santappetvā aggiṃ ādahi patiṭṭhāpetvā paricari, teneva kāraṇena devaloke nibbatto. tasmā brāhmaṇā nāma imasmiṃ loke jeṭṭhakāti āha.</p>
	<p class="paratype03">so uttaripi brāhmaṇe vaṇṇento gāthamāha — </p>
	<p class="paratype40">909<b>.</b> </p>
	<p class="paratype21">“yo brāhmaṇe bhojayi dīgharattaṃ, annena pānena yathānubhāvaṃ. </p>
	<p class="paratype22">pasannacitto anumodamāno, subhoga devaññataro ahosī”ti.</p>
	<p class="paratype03">tattha <b>yo</b>ti yo so porāṇako bārāṇasirājāti dasseti. <b>yathānubhāva</b>nti yathābalaṃ yaṃ tassa atthi, taṃ sabbaṃ pariccajitvā bhojesi. <b>devaññataro</b>ti so aññataro mahesakkhadevarājā ahosi. evaṃ brāhmaṇā nāma aggadakkhiṇeyyāti dasseti.</p>
	<p class="paratype03">athassa aparampi kāraṇaṃ āharitvā dassento gāthamāha — </p>
	<p class="paratype40">910<b>.</b> </p>
	<p class="paratype21">“mahāsanaṃ devamanomavaṇṇaṃ, yo sappinā asakkhi bhojetumaggiṃ. </p>
	<p class="paratype22">sa yaññatantaṃ varato yajitvā, dibbaṃ gatiṃ mucalindajjhagacchī”ti.</p>
	<p class="paratype03">tattha <b>mahāsana</b>nti mahābhakkhaṃ. <b>bhojetu</b>nti santappetuṃ. <b>yaññatanta</b>nti yaññavidhānaṃ. <b>varato</b>ti varassa aggidevassa yajitvā. <b>mucalindajjhagacchī</b>ti mucalindo adhigatoti.</p>
	<p class="paratype03">eko kira pubbe bārāṇasiyaṃ mucalindo nāma rājā brāhmaṇe pakkosāpetvā saggamaggaṃ pucchi. atha naṃ te “brāhmaṇānañca brāhmaṇadevatāya ca sakkāraṃ karohī”ti vatvā “kā brāhmaṇadevatā”ti vutte “‘aggidevoti taṃ navanītasappinā santappehī’”ti āhaṃsu. so tathā akāsi. tamatthaṃ pakāsento esa imaṃ gāthamāha.</p>
	<p class="paratype03">aparampi kāraṇaṃ dassento gāthamāha — </p>
	<p class="paratype40">911<b>.</b> </p>
	<p class="paratype21">“mahānubhāvo vassasahassajīvī, yo pabbajī dassaneyyo uḷāro. </p>
	<p class="paratype22">hitvā apariyanta raṭṭhaṃ sasenaṃ, rājā dudīpopi jagāma saggan”ti.</p>
	<p class="paratype03">tattha <b>pabbajī</b>ti pañcavassasatāni rajjaṃ kārento brāhmaṇānaṃ sakkāraṃ katvā apariyantaṃ raṭṭhaṃ sasenaṃ hitvā pabbaji. <b>dudīpopī</b>ti so dudīpo nāma rājā brāhmaṇe pūjetvāva saggaṃ gatoti vadati. “dujīpo”tipi pāṭho.</p>
	<p class="paratype03">aparānipissa udāharaṇāni dassento āha — </p>
	<p class="paratype40">912<b>.</b> </p>
	<p class="paratype21">“yo sāgarantaṃ sāgaro vijitvā, yūpaṃ subhaṃ soṇṇamayaṃ uḷāraṃ. </p>
	<p class="paratype22">ussesi vessānaramādahāno, subhoga devaññataro ahosi.</p>
	<p class="paratype03"></p>
	<p class="paratype40">913<b>.</b> </p>
	<p class="paratype21">“yassānubhāvena subhoga gaṅgā, pavattatha dadhisannisinnaṃ samuddaṃ. </p>
	<p class="paratype22">sa lomapādo paricariya maggiṃ, aṅgo sahassakkhapurajjhagacchī”ti.</p>
	<p class="paratype03">tattha <b>sāgaranta</b>nti sāgarapariyantaṃ pathaviṃ. <b>ussesī</b>ti brāhmaṇe saggamaggaṃ pucchitvā “sovaṇṇayūpaṃ ussāpehī”ti vutto pasughātanatthāya ussāpesi. <b>vessānaramādahāno</b>ti vessānaraṃ aggiṃ ādahanto. “vesānarin”tipi pāṭho. <b>devaññataro</b>ti subhoga, so hi rājā aggiṃ juhitvā aññataro mahesakkhadevo ahosīti vadati. <b>yassānubhāvenā</b>ti bho subhoga, gaṅgā ca mahāsamuddo ca kena katoti jānāsīti. na jānāmīti. kiṃ tvaṃ jānissasi, brāhmaṇeyeva pothetuṃ jānāsīti. atītasmiñhi aṅgo nāma lomapādo bārāṇasirājā brāhmaṇe saggamaggaṃ pucchitvā tehi “bho, mahārāja, himavantaṃ pavisitvā brāhmaṇānaṃ sakkāraṃ katvā aggiṃ paricarāhī”ti vutte aparimāṇā gāviyo ca mahiṃsiyo ca ādāya himavantaṃ pavisitvā tathā akāsi. “brāhmaṇehi bhuttātirittaṃ khīradadhiṃ kiṃ kātabban”ti ca vutte “chaḍḍethā”ti āha. tattha thokassa khīrassa chaḍḍitaṭṭhāne kunnadiyo ahesuṃ, bahukassa chaḍḍitaṭṭhāne gaṅgā pavattatha. taṃ pana khīraṃ yattha dadhi hutvā sannisinnaṃ ṭhitaṃ, taṃ samuddaṃ nāma jātaṃ. iti so evarūpaṃ sakkāraṃ katvā brāhmaṇehi vuttavidhānena aggiṃ paricariya sahassakkhassa puraṃ ajjhagacchi.</p>
	<p class="paratype03">itissa idaṃ atītaṃ āharitvā imaṃ gāthamāha — </p>
	<p class="paratype40">914<b>.</b> </p>
	<p class="paratype21">“mahiddhiko devavaro yasassī, senāpati tidive vāsavassa. </p>
	<p class="paratype22">so somayāgena malaṃ vihantvā, subhoga devaññataro ahosī”ti.</p>
	<p class="paratype03">tattha <b>so somayāgena malaṃ vihantvā</b>ti bho subhoga, yo idāni sakkassa senāpati mahāyaso devaputto, sopi pubbe eko bārāṇasirājā brāhmaṇe saggamaggaṃ pucchitvā tehi “somayāgena attano malaṃ pavāhetvā devalokaṃ gacchāhī”ti vutte brāhmaṇānaṃ mahantaṃ sakkāraṃ katvā tehi vuttavidhānena somayāgaṃ katvā tena attano malaṃ vihantvā devaññataro jātoti imamatthaṃ pakāsento evamāha.</p>
	<p class="paratype03">aparānipissa udāharaṇāni dassento āha — </p>
	<p class="paratype40">915<b>.</b> </p>
	<p class="paratype21">“akārayi lokamimaṃ parañca, bhāgīrathiṃ himavantañca gijjhaṃ. </p>
	<p class="paratype22">yo iddhimā devavaro yasassī, sopi tadā ādahi jātavedaṃ. </p>
	<p class="paratype40">916<b>.</b> </p>
	<p class="paratype21">“mālāgirī himavā yo ca gijjho, sudassano nisabho kuveru. </p>
	<p class="paratype22">ete ca aññe ca nagā mahantā, cityā katā yaññakarehi māhū”ti.</p>
	<p class="paratype03">tattha <b>sopi tadā ādahi jātaveda</b>nti bhātika subhoga, yena mahābrahmunā ayañca loko paro ca loko bhāgīrathigaṅgā ca himavantapabbato ca gijjhapabbato ca kato, sopi yadā brahmupapattito pubbe māṇavako ahosi, tadā aggimeva ādahi, aggiṃ juhitvā mahābrahmā hutvā idaṃ sabbamakāsi. evaṃmahiddhikā brāhmaṇāti dasseti.</p>
	<p class="paratype03"><b>cityā katā</b>ti pubbe kireko bārāṇasirājā brāhmaṇe saggamaggaṃ pucchitvā “brāhmaṇānaṃ sakkāraṃ karohī”ti vutte tesaṃ mahādānaṃ paṭṭhapetvā “mayhaṃ dāne kiṃ natthī”ti pucchitvā “sabbaṃ, deva, atthi, brāhmaṇānaṃ pana āsanāni nappahontī”ti vutte iṭṭhakāhi cināpetvā āsanāni kāresi. tadā cityā āsanapīṭhikā brāhmaṇānaṃ ānubhāvena vaḍḍhitvā mālāgiriādayo pabbatā jātā. evamete yaññakārehi brāhmaṇehi katāti kathentīti.</p>
	<p class="paratype03">atha naṃ puna āha “bhātika, jānāsi panāyaṃ samuddo kena kāraṇena apeyyo loṇodako jāto”ti? “na jānāmi, ariṭṭhā”ti. atha naṃ “tvaṃ brāhmaṇeyeva vihiṃsituṃ jānāsi, suṇohī”ti vatvā gāthamāha — </p>
	<p class="paratype40">917<b>.</b> </p>
	<p class="paratype21">“ajjhāyakaṃ mantaguṇūpapannaṃ, tapassinaṃ ‘yācayogo’tidhāhu. </p>
	<p class="paratype22">tīre samuddassudakaṃ sajantaṃ, taṃ sāgarojjhohari tenāpeyyo”ti.</p>
	<p class="paratype03">tattha <b>‘yācayogotidhāhū</b>ti taṃ brāhmaṇaṃ yācayogoti idha loke āhu. <b>udakaṃ sajanta</b>ti so kirekadivasaṃ pāpapavāhanakammaṃ karonto tīre ṭhatvā samuddato udakaṃ gahetvā attano upari sīse sajantaṃ abbhukirati. atha naṃ evaṃ karontaṃ vaḍḍhitvā sāgaro ajjhohari. taṃ kāraṇaṃ mahābrahmā ñatvā “iminā kira me putto hato”ti kujjhitvā “samuddo apeyyo loṇodako bhavatū”ti vatvā abhisapi, tena kāraṇena apeyyo jāto. evarūpā ete brāhmaṇā nāma mahānubhāvāti.</p>
	<p class="paratype03">punapi āha — </p>
	<p class="paratype40">918<b>.</b> </p>
	<p class="paratype21">“āyāgavatthūni puthū pathabyā, saṃvijjanti brāhmaṇā vāsavassa. </p>
	<p class="paratype22">purimaṃ disaṃ pacchimaṃ dakkhiṇuttaraṃ, saṃvijjamānā janayanti vedan”ti.</p>
	<p class="paratype03">tattha <b>vāsavassā</b>ti pubbe brāhmaṇānaṃ dānaṃ datvā vāsavattaṃ pattassa vāsavassa. <b>āyāgavatthūnī</b>ti puññakkhettabhūtā aggadakkhiṇeyyā pathabyā puthū brāhmaṇā saṃvijjanti. <b>purimaṃ disa</b>nti te idānipi catūsu disāsu saṃvijjamānā tassa vāsavassa mahantaṃ vedaṃ janayanti, pītisomanassaṃ āvahanti.</p>
	<p class="paratype03">evaṃ ariṭṭho cuddasahi gāthāhi brāhmaṇe ca yaññe ca vede ca vaṇṇesi. </p>
	<p class="paratype06">micchākathā niṭṭhitā.</p>
	<p class="paratype03">tassa taṃ kathaṃ sutvā mahāsattassa gilānupaṭṭhānaṃ āgatā bahū nāgā “ayaṃ bhūtameva kathetī”ti micchāgāhaṃ gaṇhanākārappattā jātā. mahāsatto gilānaseyyāya nipannova taṃ sabbaṃ assosi . nāgāpissa ārocesuṃ. tato mahāsatto cintesi “ariṭṭho micchāmaggaṃ vaṇṇeti, vādamassa bhinditvā parisaṃ sammādiṭṭhikaṃ karissāmī”ti. so uṭṭhāya nhatvā sabbālaṅkārappaṭimaṇḍito dhammāsane nisīditvā sabbaṃ nāgaparisaṃ sannipātāpetvā ariṭṭhaṃ pakkosāpetvā “ariṭṭha, tvaṃ abhūtaṃ vatvā vede ca yaññe ca brāhmaṇe ca vaṇṇesi, brāhmaṇānañhi vedavidhānena yaññayajanaṃ nāma anariyasammataṃ na saggāvahaṃ, tava vāde abhūtaṃ passāhī”ti vatvā yaññabhedavādaṃ nāma ārabhanto āha — </p>
	<p class="paratype40">919<b>.</b> </p>
	<p class="paratype21">“kalī hi dhīrāna kaṭaṃ magānaṃ, bhavanti vedajjhagatānariṭṭha. </p>
	<p class="paratype22">marīcidhammaṃ asamekkhitattā, māyāguṇā nātivahanti paññaṃ. </p>
	<p class="paratype40">920<b>.</b> </p>
	<p class="paratype21">“vedā na tāṇāya bhavanti dassa, mittadduno bhūnahuno narassa. </p>
	<p class="paratype22">na tāyate pariciṇṇo ca aggi, dosantaraṃ maccamanariyakammaṃ. </p>
	<p class="paratype40">921<b>.</b> </p>
	<p class="paratype21">“sabbañca maccā sadhanaṃ sabhogaṃ, ādīpitaṃ dāru tiṇena missaṃ. </p>
	<p class="paratype22">dahaṃ na tappe asamatthatejo, ko taṃ subhikkhaṃ dvirasaññu kayirā. </p>
	<p class="paratype40">922<b>.</b> </p>
	<p class="paratype21">“yathāpi khīraṃ vipariṇāmadhammaṃ, dadhi bhavitvā navanītampi hoti. </p>
	<p class="paratype22">evampi aggi vipariṇāmadhammo, tejo samorohatī yogayutto. </p>
	<p class="paratype40">923<b>.</b> </p>
	<p class="paratype21">“na dissatī aggi manuppaviṭṭho, sukkhesu kaṭṭhesu navesu cāpi. </p>
	<p class="paratype22">nāmatthamāno araṇīnarena, nākammunā jāyati jātavedo.</p>
	<p class="paratype03"></p>
	<p class="paratype40">924<b>.</b> </p>
	<p class="paratype21">“sace hi aggi antarato vaseyya, sukkhesu kaṭṭhesu navesu cāpi. </p>
	<p class="paratype22">sabbāni susseyyu vanāni loke, sukkhāni kaṭṭhāni ca pajjaleyyuṃ. </p>
	<p class="paratype40">925<b>.</b> </p>
	<p class="paratype21">“karoti ce dārutiṇena puññaṃ, bhojaṃ naro dhūmasikhiṃ patāpavaṃ. </p>
	<p class="paratype22">aṅgārikā loṇakarā ca sūdā, sarīradāhāpi kareyyu puññaṃ. </p>
	<p class="paratype40">926<b>.</b> </p>
	<p class="paratype21">“atha ce hi ete na karonti puññaṃ, ajjhenamaggiṃ idha tappayitvā. </p>
	<p class="paratype22">na koci lokasmiṃ karoti puññaṃ, bhojaṃ naro dhūmasikhiṃ patāpavaṃ. </p>
	<p class="paratype40">927<b>.</b> </p>
	<p class="paratype21">“kathañhi lokāpacito samāno, amanuññagandhaṃ bahūnaṃ akantaṃ. </p>
	<p class="paratype22">yadeva maccā parivajjayanti, tadappasatthaṃ dvirasaññu bhuñje.</p>
	<p class="paratype03"></p>
	<p class="paratype40">928<b>.</b> </p>
	<p class="paratype21">“sikhimpi devesu vadanti heke, āpaṃ milakkhū pana devamāhu. </p>
	<p class="paratype22">sabbeva ete vitathaṃ bhaṇanti, aggī na devaññataro na cāpo. </p>
	<p class="paratype40">929<b>.</b> </p>
	<p class="paratype21">“anindriyabaddhamasaññakāyaṃ, vessānaraṃ kammakaraṃ pajānaṃ. </p>
	<p class="paratype22">paricariya maggiṃ sugatiṃ kathaṃ vaje, pāpāni kammāni pakubbamāno. </p>
	<p class="paratype40">930<b>.</b> </p>
	<p class="paratype21">“sabbābhibhū tāhudha jīvikatthā, aggissa brahmā paricārikoti. </p>
	<p class="paratype22">sabbānubhāvī ca vasī kimatthaṃ, animmito nimmitaṃ vanditassa. </p>
	<p class="paratype40">931<b>.</b> </p>
	<p class="paratype21">“hassaṃ anijjhānakkhamaṃ atacchaṃ, sakkārahetu pakiriṃsu pubbe. </p>
	<p class="paratype22">te lābhasakkāre apātubhonte, sandhāpitā jantubhi santidhammaṃ. </p>
	<p class="paratype40">932<b>.</b> </p>
	<p class="paratype21">“ajjhenamariyā pathaviṃ janindā, vessā kasiṃ pāricariyañca suddā. </p>
	<p class="paratype22">upāgu paccekaṃ yathāpadesaṃ, katāhu ete vasināti āhu.</p>
	<p class="paratype03"></p>
	<p class="paratype40">933<b>.</b> </p>
	<p class="paratype21">“etañca saccaṃ vacanaṃ bhaveyya, yathā idaṃ bhāsitaṃ brāhmaṇehi. </p>
	<p class="paratype27">nākhattiyo jātu labhetha rajjaṃ, nābrāhmaṇo mantapadāni sikkhe. </p>
	<p class="paratype22">nāññatra vessehi kasiṃ kareyya, suddo na mucce parapesanāya. </p>
	<p class="paratype40">934<b>.</b> </p>
	<p class="paratype21">“yasmā ca etaṃ vacanaṃ abhūtaṃ, musāvime odariyā bhaṇanti. </p>
	<p class="paratype22">tadappapaññā abhisaddahanti, passanti taṃ paṇḍitā attanāva. </p>
	<p class="paratype40">935<b>.</b> </p>
	<p class="paratype21">“khatyā hi vessānaṃ baliṃ haranti, ādāya satthāni caranti brāhmaṇā. </p>
	<p class="paratype22">taṃ tādisaṃ saṅkhubhitaṃ pabhinnaṃ, kasmā brahmā nujju karoti lokaṃ. </p>
	<p class="paratype40">936<b>.</b> </p>
	<p class="paratype21">“sace hi so issaro sabbaloke, brahmā bahūbhūtapatī pajānaṃ. </p>
	<p class="paratype22">kiṃ sabbalokaṃ vidahī alakkhiṃ, kiṃ sabbalokaṃ na sukhiṃ akāsi. </p>
	<p class="paratype40">937<b>.</b> </p>
	<p class="paratype21">“sace hi so issaro sabbaloke, brahmā bahūbhūtapatī pajānaṃ. </p>
	<p class="paratype22">māyā musāvajjamadena cāpi, lokaṃ adhammena kimatthamakāri. </p>
	<p class="paratype40">938<b>.</b> </p>
	<p class="paratype21">“sace hi so issaro sabbaloke, brahmā bahūbhūtapatī pajānaṃ. </p>
	<p class="paratype22">adhammiko bhūtapatī ariṭṭha, dhamme sati yo vidahī adhammaṃ. </p>
	<p class="paratype40">939<b>.</b> </p>
	<p class="paratype21">“kīṭā paṭaṅgā uragā ca bhekā, gantvā kimī sujjhati makkhikā ca. </p>
	<p class="paratype22">etepi dhammā anariyarūpā, kambojakānaṃ vitathā bahūnan”ti.</p>
	<p class="paratype03">tattha <b>vedajjhagatānariṭṭhā</b>ti ariṭṭha, imāni vedādhigamanāni nāma dhīrānaṃ parājayasaṅkhāto kaliggāho, magānaṃ bālānaṃ jayasaṅkhāto kaṭaggāho. <b>marīcidhamma</b>nti idañhi vedattayaṃ marīcidhammaṃ. tayidaṃ asamekkhitattā yuttāyuttaṃ ajānantā bālā udakasaññāya magā marīciṃ viya bhūtasaññāya anavajjasaññāya attano vināsaṃ upagacchanti. <b>pañña</b>nti evarūpā pana māyākoṭṭhāsā paññaṃ ñāṇasampannaṃ purisaṃ nātivahanti na vañcenti. <b>bhavanti dassā</b>ti <b>da</b>-kāro byañjanasandhimattaṃ, assa <b>bhūnahuno</b> vuḍḍhighātakassa mittadubbhino narassa vedā na tāṇatthāya bhavanti, patiṭṭhā hotuṃ na sakkontīti attho. <b>pariciṇṇo ca aggī</b>ti aggi ca pariciṇṇo tividhena duccaritadosena sadosacittaṃ pāpakammaṃ purisaṃ na tāyati na rakkhati.</p>
	<p class="paratype03"><b>sabbañca maccā</b>ti sacepi hi maccā yattakaṃ loke dāru atthi, taṃ sabbaṃ sadhanaṃ sabhogaṃ attano dhanena ca bhogehi ca saddhiṃ tiṇena missaṃ katvā ādīpeyyuṃ. evaṃ sabbampi taṃ tehi ādīpitaṃ dahanto ayaṃ asamatthatejo asadisatejo tava aggi na tappeyya. evaṃ atappanīyaṃ, bhātika, dvirasaññu dvīhi jivhāhi rasajānanasamattho ko taṃ sappiādīhi subhikkhaṃ suhītaṃ kayirā, ko sakkuṇeyya kātuṃ. evaṃ atittaṃ panetaṃ mahagghasaṃ santappetvā ko nāma devalokaṃ gamissati, passa yāvañcetaṃ dukkathitanti. <b>yogayutto</b>ti araṇimathanayogena yutto hutvā taṃ paccayaṃ labhitvāva aggi samorohati nibbattati. evaṃ paravāyāmena uppajjamānaṃ acetanaṃ taṃ tvaṃ “devo”ti vadesi. idampi abhūtameva kathesīti.</p>
	<p class="paratype03"><b>aggi manuppaviṭṭho</b>ti aggi anupaviṭṭho. <b>nāmatthamāno</b>ti nāpi araṇihatthena narena amatthiyamāno nibbattati. <b>nākammunā jāyati jātavedo</b>ti ekassa kiriyaṃ vinā attano dhammatāya eva na jāyati. <b>susseyyu</b>nti anto agginā sosiyamānāni vanāni sukkheyyuṃ, allāneva na siyuṃ. <b>bhoja</b>nti bhojento. <b>dhūmasikhiṃ patāpava</b>nti dhūmasikhāya yuttaṃ patāpavantaṃ. <b>aṅgārikā</b>ti aṅgārakammakarā. <b>loṇakarā</b>ti loṇodakaṃ pacitvā loṇakārakā. <b>sūdā</b>ti bhattakārakā. <b>sarīradāhā</b>ti matasarīrajjhāpakā. <b>puñña</b>nti etepi sabbe puññameva kareyyuṃ.</p>
	<p class="paratype03"><b>ajjhenamaggi</b>nti ajjhenāggiṃ. <b>na kocī</b>ti mantajjhāyakā brāhmaṇāpi hontu, koci naro dhūmasikhiṃ patāpavantaṃ aggiṃ bhojento tappayitvāpi puññaṃ na karoti nāma. <b>lokāpacito samāno</b>ti tava devolokassa apacito pūjito samāno. <b>yadevā</b>ti yaṃ ahikuṇapādiṃ paṭikulaṃ jegucchaṃ maccā dūrato parivajjenti. <b>tadappasattha</b>nti taṃ appasatthaṃ, samma, dvirasaññu kathaṃ kena kāraṇena paribhuñjeyya. <b>devesū</b>ti eke manussā sikhimpi devesu aññataraṃ devaṃ vadanti. <b>milakkhū panā</b>ti aññāṇā pana milakkhū udakaṃ “devo”ti vadanti. <b>asaññakāya</b>nti anindriyabaddhaṃ acittakāyañca samānaṃ etaṃ acetanaṃ pajānaṃ pacanādikammakaraṃ vessānaraṃ aggiṃ paricaritvā pāpāni kammāni karonto loko kathaṃ sugatiṃ gamissati. idaṃ te ativiya dukkathitaṃ.</p>
	<p class="paratype03"><b>sabbābhi bhūtāhudha jīvikatthā</b>ti ime brāhmaṇā attano jīvikatthaṃ mahābrahmā sabbābhibhūti āhaṃsu, sabbo loko teneva nimmitoti vadanti. puna aggissa brahmā paricārakotipi vadanti. sopi kira aggiṃ juhateva. <b>sabbānubhāvī ca vasī</b>ti so pana yadi sabbānubhāvī ca vasī ca, atha kimatthaṃ sayaṃ animmito hutvā attanāva nimmitaṃ vanditā bhaveyya. idampi te <b>dukkathita</b>meva. <b>hassa</b>nti ariṭṭha brāhmaṇānaṃ vacanaṃ nāma hasitabbayuttakaṃ paṇḍitānaṃ na nijjhānakkhamaṃ. <b>pakiriṃsū</b>ti ime brāhmaṇā evarūpaṃ musāvādaṃ attano sakkārahetu pubbe patthariṃsu. <b>sandhāpitā jantubhi santidhamma</b>nti te ettakena lābhasakkāre apātubhūte jantūhi saddhiṃ yojetvā pāṇavadhapaṭisaṃyuttaṃ attano laddhidhammasaṅkhātaṃ santidhammaṃ sandhāpitā, yaññasuttaṃ nāma ganthayiṃsūti attho.</p>
	<p class="paratype03"><b>etañca sacca</b>nti yadetaṃ tayā “ajjhenamariyā”tiādi vuttaṃ, etañca saccaṃ bhaveyya. <b>nākhattiyo</b>ti evaṃ sante akhattiyo rajjaṃ nāma na labheyya, abrāhmaṇopi mantapadāni na sikkheyya. <b>musāvime</b>ti musāva ime. <b>odariyā</b>ti udaranissitajīvikā, udarapūraṇahetu vā. <b>tadappapaññā</b>ti taṃ tesaṃ vacanaṃ appapaññā. <b>attanāvā</b>ti paṇḍitā pana tesaṃ vacanaṃ “sadosan”ti attanāva passanti. <b>tādisa</b>nti tathārūpaṃ. <b>saṅkhubhita</b>nti saṅkhubhitvā brahmunā ṭhapitamariyādaṃ bhinditvā ṭhitaṃ saṅkhubhitaṃ vibhindaṃ lokaṃ so tavabrahmā kasmā ujuṃ na karoti . <b>alakkhi</b>nti kiṃkāraṇā sabbaloke dukkhaṃ vidahi. <b>sukhi</b>nti kiṃ nu ekantasukhimeva sabbalokaṃ na akāsi, lokavināsako coro maññe tava brahmāti. <b>māyā</b>ti māyāya. <b>adhammena kimatthamakārī</b>ti iminā māyādinā adhammena kiṃkāraṇā lokaṃ anatthakiriyāyaṃ saṃyojesīti attho. <b>ariṭṭhā</b>ti ariṭṭha, tava bhūtapati adhammiko, yo dasavidhe kusaladhamme sati dhammameva avidahitvā adhammaṃ vidahi. <b>kīṭā</b>tiādi upayogatthe paccattaṃ. ete kīṭādayo pāṇe hantvā macco sujjhatīti etepi kambojaraṭṭhavāsīnaṃ bahūnaṃ anariyānaṃ dhammā, te pana vitathā, adhammāva dhammāti vuttā. tehipi tava brahmunāva nimmitehi bhavitabbanti.</p>
	<p class="paratype03">idāni tesaṃ vitathabhāvaṃ dassento āha — </p>
	<p class="paratype40">940<b>.</b> </p>
	<p class="paratype21">“sace hi so sujjhati yo hanāti, hatopi so saggamupeti ṭhānaṃ. </p>
	<p class="paratype22">bhovādi bhovādina mārayeyyuṃ, ye cāpi tesaṃ abhisaddaheyyuṃ. </p>
	<p class="paratype40">941<b>.</b> </p>
	<p class="paratype21">“neva migā na pasū nopi gāvo, āyācanti attavadhāya keci. </p>
	<p class="paratype22">vipphandamāne idha jīvikatthā, yaññesu pāṇe pasumārabhanti. </p>
	<p class="paratype40">942<b>.</b> </p>
	<p class="paratype21">“yūpussane pasubandhe ca bālā, cittehi vaṇṇehi mukhaṃ nayanti. </p>
	<p class="paratype22">ayaṃ te yūpo kāmaduho parattha, bhavissati sassato samparāye. </p>
	<p class="paratype40">943<b>.</b> </p>
	<p class="paratype21">“sace ca yūpe maṇisaṅkhamuttaṃ, dhaññaṃ dhanaṃ rajataṃ jātarūpaṃ. </p>
	<p class="paratype27">sukkhesu kaṭṭhesu navesu cāpi, sace duhe tidive sabbakāme. </p>
	<p class="paratype22">tevijjasaṅghāva puthū yajeyyuṃ, abrāhmaṇaṃ kañci na yājayeyyuṃ. </p>
	<p class="paratype40">944<b>.</b> </p>
	<p class="paratype21">“kuto ca yūpe maṇisaṅkhamuttaṃ, dhaññaṃ dhanaṃ rajataṃ jātarūpaṃ. </p>
	<p class="paratype22">sukkhesu kaṭṭhesu navesu cāpi, kuto duhe tidive sabbakāme. </p>
	<p class="paratype40">945<b>.</b> </p>
	<p class="paratype21">“saṭhā ca luddā ca paluddhabālā, cittehi vaṇṇehi mukhaṃ nayanti. </p>
	<p class="paratype22">ādāya aggiṃ mama dehi vittaṃ, tato sukhī hohisi sabbakāme. </p>
	<p class="paratype40">946<b>.</b> </p>
	<p class="paratype21">“tamaggihuttaṃ saraṇaṃ pavissa, cittehi vaṇṇehi mukhaṃ nayanti. </p>
	<p class="paratype22">oropayitvā kesamassuṃ nakhañca, vedehi vittaṃ atigāḷhayanti. </p>
	<p class="paratype40">947<b>.</b> </p>
	<p class="paratype21">“kākā ulūkaṃva raho labhitvā, ekaṃ samānaṃ bahukā samecca. </p>
	<p class="paratype22">annāni bhutvā kuhakā kuhitvā, muṇḍaṃ karitvā yaññapathossajanti. </p>
	<p class="paratype40">948<b>.</b> </p>
	<p class="paratype21">“evañhi so vañcito brāhmaṇehi, eko samāno bahukā samecca. </p>
	<p class="paratype22">te yogayogena vilumpamānā, diṭṭhaṃ adiṭṭhena dhanaṃ haranti.</p>
	<p class="paratype03"></p>
	<p class="paratype40">949<b>.</b> </p>
	<p class="paratype21">“akāsiyā rājūhivānusiṭṭhā, tadassa ādāya dhanaṃ haranti. </p>
	<p class="paratype22">te tādisā corasamā asantā, vajjhā na haññanti ariṭṭha loke. </p>
	<p class="paratype40">950<b>.</b> </p>
	<p class="paratype21">“indassa bāhārasi dakkhiṇāti, yaññesu chindanti palāsayaṭṭhiṃ. </p>
	<p class="paratype22">taṃ cepi saccaṃ maghavā chinnabāhu, kenassa indo asure jināti. </p>
	<p class="paratype40">951<b>.</b> </p>
	<p class="paratype21">“tañceva tucchaṃ maghavā samaṅgī, hantā avajjho paramo sa devo. </p>
	<p class="paratype22">mantā ime brāhmaṇā tuccharūpā, sandiṭṭhikā vañcanā esa loke. </p>
	<p class="paratype40">952<b>.</b> </p>
	<p class="paratype21">“mālāgiri himavā yo ca gijjho, sudassano nisabho kuveru. </p>
	<p class="paratype22">ete ca aññe ca nagā mahantā, cityā katā yaññakarehi māhu. </p>
	<p class="paratype40">953<b>.</b> </p>
	<p class="paratype21">“yathāpakārāni hi iṭṭhakāni, cityā katā yaññakarehi māhu. </p>
	<p class="paratype22">na pabbatā honti tathāpakārā, aññā disā acalā tiṭṭhaselā. </p>
	<p class="paratype40">954<b>.</b> </p>
	<p class="paratype21">“na iṭṭhakā honti silā cirena, na tattha sañjāyati ayo na lohaṃ. </p>
	<p class="paratype22">yaññañca etaṃ parivaṇṇayantā, cityā katā yaññakarehi māhu. </p>
	<p class="paratype40">955<b>.</b> </p>
	<p class="paratype21">“ajjhāyakaṃ mantaguṇūpapannaṃ, tapassinaṃ ‘yācayogo’tidhāhu. </p>
	<p class="paratype22">tīre samuddassudakaṃ sajantaṃ, taṃ sāgarajjhohari tenāpeyyo.</p>
	<p class="paratype03"></p>
	<p class="paratype40">956<b>.</b> </p>
	<p class="paratype21">“parosahassampi samantavede, mantūpapanne nadiyo vahanti. </p>
	<p class="paratype22">na tena byāpannarasūdakā na, kasmā samuddo atulo apeyyo. </p>
	<p class="paratype40">957<b>.</b> </p>
	<p class="paratype21">“ye keci kūpā idha jīvaloke, loṇūdakā kūpakhaṇehi khātā. </p>
	<p class="paratype22">na brāhmaṇajjhoharaṇena tesu, āpo apeyyo dvirasaññu māhu. </p>
	<p class="paratype40">958<b>.</b> </p>
	<p class="paratype21">“pure puratthā kā kassa bhariyā, mano manussaṃ ajanesi pubbe. </p>
	<p class="paratype22">tenāpi dhammena na koci hīno, evampi vossaggavibhaṅgamāhu. </p>
	<p class="paratype40">959<b>.</b> </p>
	<p class="paratype21">“caṇḍālaputtopi adhicca vede, bhāseyya mante kusalo matīmā. </p>
	<p class="paratype22">na tassa muddhāpi phaleyya sattadhā, mantā ime attavadhāya katā. </p>
	<p class="paratype40">960<b>.</b> </p>
	<p class="paratype21">“vācākatā giddhikatā gahītā, dummocayā kabyapathānupannā. </p>
	<p class="paratype22">bālāna cittaṃ visame niviṭṭhaṃ, tadappapaññā abhisaddahanti. </p>
	<p class="paratype40">961<b>.</b> </p>
	<p class="paratype21">“sīhassa byagghassa ca dīpino ca, na vijjatī porisiyaṃ balena. </p>
	<p class="paratype22">manussabhāvo ca gavaṃva pekkho, jātī hi tesaṃ asamā samānā. </p>
	<p class="paratype40">962<b>.</b> </p>
	<p class="paratype21">“sace ca rājā pathaviṃ vijitvā, sajīvavā assavapārisajjo. </p>
	<p class="paratype22">sayameva so sattusaṅghaṃ vijeyya, tassappajā niccasukhī bhaveyya. </p>
	<p class="paratype40">963<b>.</b> </p>
	<p class="paratype21">“khattiyamantā ca tayo ca vedā, atthena ete samakā bhavanti. </p>
	<p class="paratype22">tesañca atthaṃ avinicchinitvā, na bujjhatī oghapathaṃva channaṃ. </p>
	<p class="paratype40">964<b>.</b> </p>
	<p class="paratype21">“khattiyamantā ca tayo ca vedā, atthena ete samakā bhavanti. </p>
	<p class="paratype22">lābho alābho ayaso yaso ca, sabbeva tesaṃ catunnañca dhammā. </p>
	<p class="paratype40">965<b>.</b> </p>
	<p class="paratype21">“yathāpi ibbhā dhanadhaññahetu, kammāni karonti puthū pathabyā. </p>
	<p class="paratype22">tevijjasaṅghā ca tatheva ajja, kammāni karonti puthū pathabyā. </p>
	<p class="paratype40">966<b>.</b> </p>
	<p class="paratype21">“ibbhehi ye te samakā bhavanti, niccussukā kāmaguṇesu yuttā. </p>
	<p class="paratype22">kammāni karonti puthū pathabyā, tadappapaññā dvirasaññurā te”ti.</p>
	<p class="paratype03">tattha <b>bhovādī</b>ti brāhmaṇā. <b>bhovādina mārayeyyu</b>nti brāhmaṇameva māreyyuṃ. <b>ye cāpī</b>ti yepi brāhmaṇānaṃ taṃ vacanaṃ saddaheyyuṃ, te attano upaṭṭhākeyeva ca brāhmaṇe ca māreyyuṃ. brāhmaṇā pana brāhmaṇe ca upaṭṭhāke ca amāretvā nānappakāre tiracchāneyeva mārenti. iti tesaṃ vacanaṃ micchā. <b>kecī</b>ti yaññesu no māretha, mayaṃ saggaṃ gamissāmāti āyācantā keci natthi. <b>pāṇe pasumārabhantī</b>ti migādayo pāṇe ca pasū ca vipphandamāne jīvikatthāya mārenti. <b>mukhaṃ nayantī</b>ti etesu yūpussanesu pasubandhesu imasmiṃ te yūpe sabbaṃ maṇisaṅkhamuttaṃ dhaññaṃ dhanaṃ rajataṃ jātarūpaṃ sannihitaṃ, ayaṃ te yūpo parattha paraloke kāmaduho bhavissati, sassatabhāvaṃ āvahissatīti citrehi kāraṇehi mukhaṃ pasādenti, taṃ taṃ vatvā micchāgāhaṃ gāhentīti attho.</p>
	<p class="paratype03"><b>sace cā</b>ti sace ca yūpe vā sesakaṭṭhesu vā etaṃ maṇiādikaṃ bhaveyya, tidive vā sabbakāmaduho assa, tevijjasaṅghāva puthū hutvā yaññaṃ yajeyyuṃ bahudhanatāya ceva saggakāmatāya ca, aññaṃ abrāhmaṇaṃ na yājeyyuṃ. yasmā pana attano dhanaṃ paccāsīsantā aññampi yajāpenti, tasmā abhūtavādinoti veditabbā. <b>kuto cā</b>ti etasmiñca yūpe vā sesakaṭṭhesu vā kuto etaṃ maṇiādikaṃ avijjamānameva, kuto tidive sabbakāme duhissati. sabbathāpi abhūtameva tesaṃ vacanaṃ.</p>
	<p class="paratype03"><b>saṭhā</b> <b>ca luddā ca paluddhabālā</b>ti ariṭṭha, ime brāhmaṇā nāma kerāṭikā ceva nikkaruṇā ca, te bālā lokaṃ palobhetvā upalobhetvā citrehi kāraṇehi mukhaṃ pasādenti. sabbakāmeti aggiṃ ādāya tvañca jūha, amhākañca vittaṃ dehi, tato sabbakāme labhitvā sukhī hohisi.</p>
	<p class="paratype03"><b>tamaggihuttaṃ saraṇaṃ pavissā</b>ti taṃ rājānaṃ vā rājamahāmattaṃ vā ādāya aggijuhanaṭṭhānaṃ gehaṃ pavisitvā. <b>oropayitvā</b>ti citrāni kāraṇāni vadantā kesamassuṃ nakhe ca oropayitvā. <b>atigāḷhayantī</b>ti vuttatāya tayo vede nissāya “idaṃ dātabbaṃ, idaṃ kattabban”ti vadantā vedehi tassa santakaṃ vittaṃ atigāḷhayanti vināsenti viddhaṃsenti.</p>
	<p class="paratype03"><b>annāni</b> <b>bhutvā kuhakā kuhitvā</b>ti te kuhakā nānappakāraṃ kuhakakammaṃ katvā <b>samecca</b> samāgantvā yaññaṃ vaṇṇetvā vañcetvā tassa santakaṃ nānaggarasabhojanaṃ bhuñjitvā atha naṃ muṇḍakaṃ katvā yaññapathe ossajanti, taṃ gahetvā bahiyaññāvāṭaṃ gacchantīti attho.</p>
	<p class="paratype03"><b>yogayogenā</b>ti te brāhmaṇā taṃ ekaṃ bahukā samecca tena tena yogena tāya tāya yuttiyā vilumpamānā diṭṭhaṃ paccakkhaṃ tassa dhanaṃ adiṭṭhena devalokena adiṭṭhaṃ devalokaṃ vaṇṇetvā āharaṇaṭṭhānaṃ katvā haranti. <b>akāsiyā rājūhivānusiṭṭhā</b>ti “idañcidañca baliṃ gaṇhathā”ti rājūhi anusiṭṭhā akāsiyasaṅkhātā rājapurisā viya. <b>tadassā</b>ti taṃ assa dhanaṃ ādāya haranti. <b>corasamā</b>ti abhūtabaliggāhakā sandhicchedakacorasadisā asappurisā. <b>vajjhā</b>ti vadhārahā evarūpā pāpadhammā udāni loke na haññanti.</p>
	<p class="paratype03"><b>bāhārasī</b>ti bāhā asi. idaṃ vuttaṃ hoti — idampi ariṭṭha, brāhmaṇānaṃ musāvādaṃ passa. te kira yaññesu mahatiṃ palāsayaṭṭhiṃ “indassa bāhā asi dakkhiṇā”ti vatvā chindanti. tañce etesaṃ vacanaṃ saccaṃ, atha chinnabāhu samāno kenassa bāhubalena indo asure jinātīti. <b>samaṅgī</b>ti bāhusamaṅgī acchinnabāhu arogoyeva. <b>hantā</b>ti asurānaṃ hantā. <b>paramo</b>ti uttamo puññiddhiyā samannāgato aññesaṃ avajjho. <b>brāhmaṇā</b>ti brāhmaṇānaṃ. <b>tuccharūpā</b>ti tucchasabhāvā nipphalā . <b>vañcanā</b>ti ye ca te brāhmaṇānaṃ mantā nāma, esā loke sandiṭṭhikā vañcanā.</p>
	<p class="paratype03"><b>yathāpakārānī</b>ti yādisāni iṭṭhakāni gahetvā yaññakarehi cityā katāti vadanti. <b>tiṭṭhaselā</b>ti pabbatā hi acalā tiṭṭhā na upacitā ekagghanā silāmayā ca. iṭṭhakāni calāni na ekagghanāni na silāmayāni. <b>parivaṇṇayantā</b>ti etaṃ yaññaṃ vaṇṇentā brāhmaṇā.</p>
	<p class="paratype03"><b>samantavede</b>ti paripuṇṇavede brāhmaṇe. <b>vahantī</b>ti sotesupi āvaṭṭesupi patite vahanti, nimujjāpetvā jīvitakkhayaṃ pāpenti. <b>na tena byāpannarasūdakā nā</b>ti ettha eko <b>na</b>-kāro pucchanattho hoti. nanu tena byāpannarasūdakā nadiyoti taṃ pucchanto evamāha. <b>kasmā</b>ti kena kāraṇena tāva mahāsamuddova apeyyo kato, kiṃ mahābrahmā yamunādīsu nadīsu udakaṃ apeyyaṃ kātuṃ na sakkoti, samuddeyeva sakkotīti. <b>dvirasaññu māhū</b>ti dvirasaññū ahu, jātoti attho.</p>
	<p class="paratype03"><b>pure</b> <b>puratthā</b>ti ito pure pubbe puratthā paṭhamakappikakāle. <b>kā kassa bhariyā</b>ti kā kassa bhariyā nāma. tadā hi itthiliṅgameva natthi, pacchā methunadhammavasena mātāpitaro nāma jātā. <b>mano manussa</b>nti tadā hi manoyeva manussaṃ janesi, manomayāva sattā nibbattiṃsūti attho. <b>tenāpi dhammenā</b>ti tenāpi kāraṇena tena sabhāvena na koci jātiyā hīno. na hi tadā khattiyādibhedo atthi, tasmā yaṃ brāhmaṇā vadanti “brāhmaṇāva jātiyā seṭṭhā, itare hīnā”ti, taṃ micchā. <b>evampī</b>ti evaṃ vattamāne loke porāṇakavattaṃ jahitvā pacchā attanā sammannitvā katānaṃ vasena khattiyādayo cattāro koṭṭhāsā jātā, evampi <b>vossaggavibhaṅgamāhu,</b> attanā katehi kammavossaggehi tesaṃ sattānaṃ ekacce khattiyā jātā, ekacce brāhmaṇādayoti imaṃ vibhāgaṃ kathenti, tasmā “brāhmaṇāva seṭṭhā”ti vacanaṃ micchā.</p>
	<p class="paratype03"><b>sattadhā</b>ti yadi mahābrahmunā brāhmaṇānaññeva tayo vedā dinnā, na aññesaṃ, caṇḍālassa mante bhāsantassa muddhā sattadhā phaleyya, na ca phalati, tasmā imehi brāhmaṇehi attavadhāya mantā katā, attanoyeva nesaṃ musāvāditaṃ pakāsentā guṇavadhaṃ karonti. <b>vācākatā</b>ti ete mantā nāma musāvādena cintetvā katā. <b>giddhikatā gahītā</b>ti lābhagiddhikatāya brāhmaṇehi gahitā. <b>dummocayā</b>ti macchena gilitabaliso viya dummocayā. <b>kabyapathānupannā</b>ti kabyākārakabrāhmaṇānaṃ vacanapathaṃ anupannā anugatā. te hi yathā icchanti, tathā musā vatvā bandhanti. <b>bālāna</b>nti tesañhi bālānaṃ cittaṃ visame niviṭṭhaṃ, taṃ aññe appapaññāva abhisaddahanti.</p>
	<p class="paratype03"><b>porisiyaṃbalenā</b>ti porisiyasaṅkhātena balena. idaṃ vuttaṃ hoti — yaṃ etesaṃ sīhādīnaṃ purisathāmasaṅkhātaṃ porisiyabalaṃ, tena balena samannāgato brāhmaṇo nāma natthi, sabbe imehi tiracchānehipi hīnāyevāti. <b>manussabhāvo ca gavaṃva pekkho</b>ti apica yo etesaṃ manussabhāvo, so gunnaṃ viya pekkhitabbo. kiṃkāraṇā? jāti hi tesaṃ asamā samānā. tesañhi brāhmaṇānaṃ duppaññatāya gohi saddhiṃ samānajātiyeva asamā. aññameva hi gunnaṃ saṇṭhānaṃ, aññaṃ tesanti. etena brāhmaṇe tiracchānesu sīhādīhi samepi akatvā gorūpasameva karoti.</p>
	<p class="paratype03"><b>sace ca rājā</b>ti ariṭṭha, yadi mahābrahmunā dinnabhāvena khattiyova pathaviṃ vijitvā. <b>sajīvavā</b>ti sahajīvīhi amaccehi samannāgato. <b>assavapārisajjo</b>ti attano ovādakaraparisāvacarova siyā, athassa parisāya yujjhitvā rajjaṃ kātabbaṃ nāma na bhaveyya . sayameva so ekakova sattusaṅghaṃ vijeyya, evaṃ sati yuddhe dukkhābhāvena tassa pajā niccasukhī bhaveyya, etañca natthi. tasmā tesaṃ vacanaṃ micchā.</p>
	<p class="paratype03"><b>khattiyamantā</b>ti rājasatthañca tayo ca vedā attano āṇāya ruciyā “idameva kattabban”ti pavattattā atthena ete samakā bhavanti. <b>avinicchinitvā</b>ti tesaṃ khattiyamantānaṃ khattiyopi vedānaṃ brāhmaṇopi atthaṃ avinicchinitvā āṇāvaseneva uggaṇhanto taṃ atthaṃ udakoghena channamaggaṃ viya na bujjhati.</p>
	<p class="paratype03"><b>atthena</b> <b>ete</b>ti vañcanatthena ete samakā bhavanti. kiṃkāraṇā? brāhmaṇāva seṭṭhā, aññe vaṇṇā hīnāti vadanti. ye ca te lābhādayo lokadhammā, sabbeva tesaṃ catunnampi vaṇṇānaṃ dhammā. ekasattopi etehi muttako nāma natthi. iti brāhmaṇā lokadhammehi aparimuttāva samānā “seṭṭhā mayan”ti musā kathenti.</p>
	<p class="paratype03"><b>ibbhā</b>ti gahapatikā. <b>tevijjasaṅghā cā</b>ti brāhmaṇāpi tatheva puthūni kasigorakkhādīni kammāni karonti. <b>niccussukā</b>ti niccaṃ ussukkajātā chandajātā. <b>tadappapaññā dvirasaññurā te</b>ti tasmā bhātika, dvirasaññu nippaññā brāhmaṇā, ārā te dhammato. porāṇakā hi brāhmaṇadhammā etarahi sunakhesu sandissantīti.</p>
	<p class="paratype03">evaṃ mahāsatto tassa vādaṃ bhinditvā attano vādaṃ patiṭṭhāpesi. tassa dhammakathaṃ sutvā sabbā nāgaparisā somanassajātā ahesuṃ. mahāsatto nesādabrāhmaṇaṃ nāgabhavanā nīharāpesi, paribhāsamattampissa nākāsi. sāgarabrahmadattopi ṭhapitadivasaṃ anatikkamitvā caturaṅginiyā senāya saha pitu vasanaṭṭhānaṃ agamāsi. mahāsattopi “mātulañca ayyakañca passissāmī”ti bheriṃ carāpetvā mahantena sirisobhaggena yamunāto uttaritvā tameva assamapadaṃ ārabbha pāyāsi. avasesā bhātaro cassa mātāpitaro ca pacchato pāyiṃsu. tasmiṃ khaṇe sāgarabrahmadatto mahāsattaṃ mahatiyā parisāya āgacchantaṃ asañjānitvā pitaraṃ pucchanto āha — </p>
	<p class="paratype40">967<b>.</b> </p>
	<p class="paratype21">“kassa bherī mudiṅgā ca, saṅkhā paṇavadindimā. </p>
	<p class="paratype22">purato paṭipannāni, hāsayantā rathesabhaṃ. </p>
	<p class="paratype40">968<b>.</b> </p>
	<p class="paratype21">“kassa kañcanapaṭṭena, puthunā vijjuvaṇṇinā. </p>
	<p class="paratype22">yuvā kalāpasannaddho, ko eti siriyā jalaṃ. </p>
	<p class="paratype40">969<b>.</b> </p>
	<p class="paratype21">“ukkāmukhapahaṭṭhaṃva, khadiraṅgārasannibhaṃ. </p>
	<p class="paratype22">mukhañca rucirā bhāti, ko eti siriyā jalaṃ. </p>
	<p class="paratype40">970<b>.</b> </p>
	<p class="paratype21">“kassa jambonadaṃ chattaṃ, sasalākaṃ manoramaṃ. </p>
	<p class="paratype22">ādiccaraṃsāvaraṇaṃ, ko eti siriyā jalaṃ. </p>
	<p class="paratype40">971<b>.</b> </p>
	<p class="paratype21">“kassa aṅgaṃ pariggayha, vālabījanimuttamaṃ. </p>
	<p class="paratype22">ubhato varapuññassa, muddhani uparūpari. </p>
	<p class="paratype40">972<b>.</b> </p>
	<p class="paratype21">“kassa pekhuṇahatthāni, citrāni ca mudūni ca. </p>
	<p class="paratype22">kañcanamaṇidaṇḍāni, caranti dubhato mukhaṃ. </p>
	<p class="paratype40">973<b>.</b> </p>
	<p class="paratype21">“khadiraṅgāravaṇṇābhā, ukkāmukhapahaṃsitā. </p>
	<p class="paratype22">kassete kuṇḍalā vaggū, sobhanti dubhato mukhaṃ. </p>
	<p class="paratype40">974<b>.</b> </p>
	<p class="paratype21">“kassa vātena chupitā, niddhantā mudukāḷakā. </p>
	<p class="paratype22">sobhayanti nalāṭantaṃ, nabhā vijjurivuggatā. </p>
	<p class="paratype40">975<b>.</b> </p>
	<p class="paratype21">“kassa etāni akkhīni, āyatāni puthūni ca. </p>
	<p class="paratype22">ko sobhati visālakkho, kassetaṃ uṇṇajaṃ mukhaṃ. </p>
	<p class="paratype40">976<b>.</b> </p>
	<p class="paratype21">“kassete lapanajātā, suddhā saṅkhavarūpamā. </p>
	<p class="paratype22">bhāsamānassa sobhanti, dantā kuppilasādisā. </p>
	<p class="paratype40">977<b>.</b> </p>
	<p class="paratype21">“kassa lākhārasasamā, hatthapādā sukhedhitā. </p>
	<p class="paratype22">ko so bimboṭṭhasampanno, divā sūriyova bhāsati. </p>
	<p class="paratype40">978<b>.</b> </p>
	<p class="paratype21">“himaccaye himavati, mahāsālova pupphito. </p>
	<p class="paratype22">ko so odātapāvāro, jayaṃ indova sobhati. </p>
	<p class="paratype40">979<b>.</b> </p>
	<p class="paratype21">“suvaṇṇapīḷakākiṇṇaṃ, maṇidaṇḍavicittakaṃ. </p>
	<p class="paratype22">ko so parisamogayha, īsaṃ khaggaṃ pamuñcati. </p>
	<p class="paratype40">980<b>.</b> </p>
	<p class="paratype21">“suvaṇṇavikatā cittā, sukatā cittasibbanā. </p>
	<p class="paratype22">ko so omuñcate pādā, namo katvā mahesino”ti.</p>
	<p class="paratype03">tattha <b>paṭipannānī</b>ti kassetāni tūriyāni purato paṭipannāni. <b>hāsayantā</b>ti etaṃ rājānaṃ hāsayantā. <b>kassa kañcanapaṭṭenā</b>ti kassa nalāṭante bandhena uṇhīsapaṭṭena vijjuyā meghamukhaṃ viya mukhaṃ pajjotatīti pucchati. <b>yuvā kalāpasannaddho</b>ti taruṇo sannaddhakalāpo. <b>ukkāmukhapahaṭṭhaṃvā</b>ti kammāruddhane pahaṭṭhasuvaṇṇaṃ viya. <b>khadiraṅgārasannibha</b>nti ādittakhadiraṅgārasannibhaṃ. <b>jambonada</b>nti rattasuvaṇṇamayaṃ. <b>aṅgaṃ pariggayhā</b>ti cāmarigāhakena aṅgena pariggahitā hutvā. <b>vālabījanimuttama</b>nti uttamaṃ vālabījaniṃ. <b>pekhuṇahatthānī</b>ti morapiñchahatthakāni. <b>citrānī</b>ti sattaratanacitrāni. <b>kañcanamaṇidaṇḍānī</b>ti tapanīyasuvaṇṇena ca maṇīhi ca khaṇitadaṇḍāni. <b>dubhato mukha</b>nti mukhassa ubhayapassesu caranti.</p>
	<p class="paratype03"><b>vātena chupitā</b>ti vātapahaṭā. <b>niddhantā</b>ti siniddhāntā. <b>nalāṭanta</b>nti kassete evarūpā kesā nalāṭantaṃ upasobhenti. <b>nabhā vijjurivuggatā</b>ti nabhato uggatā vijju viya. <b>uṇṇaja</b>nti kañcanādāso viya paripuṇṇaṃ. <b>lapanajātā</b>ti mukhajātā. <b>kuppilasādisā</b>ti mandālakamakulasadisā. <b>sukhedhitā</b>ti sukhaparihaṭā. <b>jayaṃ indovā</b>ti jayaṃ patto indo viya. <b>suvaṇṇapīḷakākiṇṇa</b>nti suvaṇṇapīḷakāhi ākiṇṇaṃ. <b>maṇidaṇḍavicittaka</b>nti maṇīhi tharumhi vicittakaṃ. <b>suvaṇṇavikatā</b>ti suvaṇṇakhacitā. <b>cittā</b>ti sattaratanavicittā. <b>sukatā</b>ti suṭṭhu niṭṭhitā. <b>cittasibbanā</b>ti citrasibbiniyo. <b>ko so omuñcate pādā</b>ti ko esa pādato evarūpā pādukā omuñcatīti.</p>
	<p class="paratype03">evaṃ puttena sāgarabrahmadattena puṭṭho iddhimā abhiññālābhī tāpaso “tāta, ete dhataraṭṭharañño puttā tava bhāgineyyanāgā”ti ācikkhanto gāthamāha — </p>
	<p class="paratype40">981<b>.</b> </p>
	<p class="paratype21">“dhataraṭṭhā hi te nāgā, iddhimanto yasassino. </p>
	<p class="paratype22">samuddajāya uppannā, nāgā ete mahiddhikā”ti.</p>
	<p class="paratype03">evaṃ tesaṃ kathentānaññeva nāgaparisā patvā tāpasassa pāde vanditvā ekamantaṃ nisīdiṃsu. samuddajāpi pitaraṃ vanditvā roditvā nāgaparisāya saddhiṃ nāgabhavanameva gatā. sāgarabrahmadattopi tattheva katipāhaṃ vasitvā bārāṇasimeva gato. samuddajā nāgabhavaneyeva kālamakāsi. bodhisatto yāvajīvaṃ sīlaṃ rakkhitvā uposathakammaṃ katvā āyupariyosāne saddhiṃ parisāya saggapuraṃ pūresi.</p>
	<p class="paratype03">satthā imaṃ dhammadesanaṃ āharitvā “evaṃ upāsakā porāṇakapaṇḍitā anuppannepi buddhe evarūpaṃ nāma sampattiṃ pahāya uposathakammaṃ kariṃsuyevā”ti vatvā jātakaṃ samodhānesi. desanāpariyosāne upāsakā sotāpattiphale patiṭṭhahiṃsu. tadā mātāpitaro mahārājakulāni ahesuṃ, nesādabrāhmaṇo devadatto, somadatto ānando, ajamukhī uppalavaṇṇā, sudassano sāriputto, subhogo moggallāno, kāṇāriṭṭho sunakkhatto, bhūridatto pana ahameva sammāsambuddho ahosinti. </p>
	<p class="paratype06">bhūridattajātakavaṇṇanā chaṭṭhāniṭṭhitā. </p> 
</body>
</html>