<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [151] 1. kiṃchandajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>16. tiṃsanipāto</h3>
	<h4>[151] 1. kiṃchandajātakavaṇṇanā</h4>
	<p class="paratype03"><b>kiṃchando</b> <b>kimadhippāyo</b>ti idaṃ satthā jetavane viharanto uposathakammaṃ ārabbha kathesi. ekadivasañhi satthā bahū upāsake ca upāsikāyo ca uposathike dhammassavanatthāya āgantvā dhammasabhāyaṃ nisinne “uposathikāttha upāsakā”ti pucchitvā “āma, bhante”ti vutte “sādhu vo kataṃ uposathaṃ karontehi, porāṇakā upaḍḍhūposathakammassa nissandena mahantaṃ yasaṃ paṭilabhiṃsū”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatto dhammena rajjaṃ kārento saddho ahosi dānasīlauposathakammesu appamatto. so sesepi amaccādayo dānādīsu samādapesi. purohito panassa parapiṭṭhimaṃsiko lañjakhādako kūṭavinicchayiko ahosi. rājā uposathadivase amaccādayo pakkosāpetvā “uposathikā hothā”ti āha. purohito uposathaṃ na samādiyi. atha naṃ divā lañjaṃ gahetvā kūṭaḍḍaṃ katvā upaṭṭhānaṃ āgataṃ rājā “tumhe uposathikā”ti amacce pucchanto “tvampi ācariya uposathiko”ti pucchi. so “āmā”ti musāvādaṃ katvā pāsādā otari. atha naṃ eko amacco “nanu tumhe na uposathikā”ti codesi. so āha — “ahaṃ velāyameva bhuñjiṃ, gehaṃ pana gantvā mukhaṃ vikkhāletvā uposathaṃ adhiṭṭhāya sāyaṃ na bhuñjissāmi, rattiṃ sīlaṃ rakkhissāmi, evaṃ me upaḍḍhūposathakammaṃ bhavissatī”ti? “sādhu, ācariyā”ti. so gehaṃ gantvā tathā akāsi. punekadivasaṃ tasmiṃ vinicchaye nisinne aññatarā sīlavatī itthī aḍḍaṃ karontī gharaṃ gantuṃ alabhamānā “uposathakammaṃ nātikkamissāmī”ti upakaṭṭhe kāle mukhaṃ vikkhāletuṃ ārabhi. tasmiṃ khaṇe brāhmaṇassa supakkānaṃ ambaphalānaṃ ambapiṇḍi āhariyittha. so tassā uposathikabhāvaṃ ñatvā “imāni khāditvā uposathikā hohī”ti adāsi. sā tathā akāsi. ettakaṃ brāhmaṇassa kammaṃ.</p>
	<p class="paratype03">so aparabhāge kālaṃ katvā himavantapadese kosikigaṅgāya tīre tiyojanike ambavane ramaṇīye bhūmibhāge sobhaggappatte kanakavimāne alaṅkatasirisayane suttappabuddho viya nibbatti alaṅkatapaṭiyatto uttamarūpadharo soḷasasahassadevakaññāparivāro. so rattiññeva taṃ sirisampattiṃ anubhoti. vemānikapetabhāvena hissa kammasarikkhako vipāko ahosi, tasmā aruṇe uggacchante ambavanaṃ pavisati, paviṭṭhakkhaṇeyevassa dibbattabhāvo antaradhāyati, asītihatthatālakkhandhappamāṇo attabhāvo nibbattati, sakalasarīraṃ jhāyati, supupphitakiṃsuko viya hoti. dvīsu hatthesu ekekāva aṅguli, tattha mahākuddālappamāṇā nakhā honti. tehi nakhehi attano piṭṭhimaṃsaṃ phāletvā uppāṭetvā khādanto vedanāppatto mahāravaṃ ravanto dukkhaṃ anubhoti. sūriye atthaṅgate taṃ sarīraṃ antaradhāyati, dibbasarīraṃ nibbattati, alaṅkatapaṭiyattā dibbanāṭakitthiyo nānātūriyāni gahetvā parivārenti. so mahāsampattiṃ anubhavanto ramaṇīye ambavane dibbapāsādaṃ abhiruhati. iti so uposathikāya itthiyā ambaphaladānassa nissandena tiyojanikaṃ ambavanaṃ paṭilabhati, lañjaṃ gahetvā kūṭaḍḍakaraṇanissandena pana piṭṭhimaṃsaṃ uppāṭetvā khādati, upaḍḍhūposathassa nissandena rattiṃ sampattiṃ anubhoti, soḷasasahassanāṭakitthīhi parivuto paricāresi.</p>
	<p class="paratype03">tasmiṃ kāle bārāṇasirājā kāmesu dosaṃ disvā isipabbajjaṃ pabbajitvā adhogaṅgāya ramaṇīye bhūmipadese paṇṇasālaṃ kāretvā uñchācariyāya yāpento vihāsi. athekadivasaṃ tamhā ambavanā mahāghaṭappamāṇaṃ ambapakkaṃ gaṅgāya patitvā sotena vuyhamānaṃ tassa tāpasassa paribhogatitthābhimukhaṃ agamāsi. so mukhaṃ dhovanto taṃ majjhe nadiyā āgacchantaṃ disvā udakaṃ taranto gantvā ādāya assamapadaṃ āharitvā agyāgāre ṭhapetvā satthakena phāletvā yāpanamattaṃ khāditvā sesaṃ kadalipaṇṇehi paṭicchādetvā punappunaṃ divase divase yāva parikkhayā khādi. tasmiṃ pana khīṇe aññaṃ phalāphalaṃ khādituṃ nāsakkhi, rasataṇhāya bajjhitvā “tameva ambapakkaṃ khādissāmī”ti nadītīraṃ gantvā nadiṃ olokento “ambaṃ alabhitvā na uṭṭhahissāmī”ti sanniṭṭhānaṃ katvā nisīdi. so tattha nirāhāro ekampi divasaṃ, dvepi, tīṇi, catu, pañca, cha divasāni vātātapena parisussanto ambaṃ olokento nisīdi. atha sattame divase nadīdevatā āvajjamānā taṃ kāraṇaṃ ñatvā “ayaṃ tāpaso taṇhāvasiko hutvā sattāhaṃ nirāhāro gaṅgaṃ olokento nisīdi, imassa ambapakkaṃ adātuṃ na yuttaṃ, alabhanto marissati, dassāmi tassā”ti āgantvā gaṅgāya upari ākāse ṭhatvā tena saddhiṃ sallapantī paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“kiṃchando kimadhippāyo, eko sammasi ghammani. </p>
	<p class="paratype22">kiṃpatthayāno kiṃ esaṃ, kena atthena brāhmaṇā”ti.</p>
	<p class="paratype03">tattha <b>chando</b>ti ajjhāsayo. <b>adhippāyo</b>ti cittaṃ. <b>sammasī</b>ti acchasi. <b>ghammanī</b>ti gimhe. <b>esa</b>nti esanto. <b>brāhmaṇā</b>ti pabbajitattā tāpasaṃ ālapati. idaṃ vuttaṃ hoti — brāhmaṇa, tvaṃ kiṃ adhippāyo kiṃ cintento kiṃ patthento kiṃ gavesanto kenatthena imasmiṃ gaṅgātīre gaṅgaṃ olokento nisinnoti.</p>
	<p class="paratype03">taṃ sutvā tāpaso nava gāthā abhāsi — </p>
	<p class="paratype40">2<b>.</b> </p>
	<p class="paratype21">“yathā mahā vāridharo, kumbho supariṇāhavā. </p>
	<p class="paratype22">tathūpamaṃ ambapakkaṃ, vaṇṇagandharasuttamaṃ. </p>
	<p class="paratype40">3<b>.</b> </p>
	<p class="paratype21">“taṃ vuyhamānaṃ sotena, disvānāmalamajjhime. </p>
	<p class="paratype22">pāṇībhi naṃ gahetvāna, agyāyatanamāhariṃ. </p>
	<p class="paratype40">4<b>.</b> </p>
	<p class="paratype21">“tato kadalipattesu, nikkhipitvā sayaṃ ahaṃ. </p>
	<p class="paratype22">satthena naṃ vikappetvā, khuppipāsaṃ ahāsi me. </p>
	<p class="paratype40">5<b>.</b> </p>
	<p class="paratype21">“sohaṃ apetadaratho, byantībhūto dukhakkhamo. </p>
	<p class="paratype22">assādaṃ nādhigacchāmi, phalesvaññesu kesuci. </p>
	<p class="paratype40">6<b>.</b> </p>
	<p class="paratype21">“sosetvā nūna maraṇaṃ, taṃ mamaṃ āvahissati. </p>
	<p class="paratype27">ambaṃ yassa phalaṃ sādu, madhuraggaṃ manoramaṃ. </p>
	<p class="paratype22">yamuddhariṃ vuyhamānaṃ, udadhismā mahaṇṇave. </p>
	<p class="paratype40">7<b>.</b> </p>
	<p class="paratype21">“akkhātaṃ te mayā sabbaṃ, yasmā upavasāmahaṃ. </p>
	<p class="paratype22">rammaṃ pati nisinnosmi, puthulomāyutā puthu. </p>
	<p class="paratype40">8<b>.</b> </p>
	<p class="paratype21">“tvañca kho meva akkhāhi, attānamapalāyini. </p>
	<p class="paratype22">kā vā tvamasi kalyāṇi, kissa vā tvaṃ sumajjhime. </p>
	<p class="paratype40">9<b>.</b> </p>
	<p class="paratype21">“ruppapaṭṭapalimaṭṭhīva, byagghīva girisānujā. </p>
	<p class="paratype22">yā santi nāriyo devesu, devānaṃ paricārikā. </p>
	<p class="paratype40">10<b>.</b> </p>
	<p class="paratype21">“yā ca manussalokasmiṃ, rūpenānvāgatitthiyo. </p>
	<p class="paratype27">rūpena te sadisī natthi, devesu gandhabbamanussaloke. </p>
	<p class="paratype22">puṭṭhāsi me cārupubbaṅgi, brūhi nāmañca bandhave”ti.</p>
	<p class="paratype03">tattha <b>vāridharo kumbho</b>ti udakaghaṭo. <b>supariṇāhavā</b>ti susaṇṭhāno. <b>vaṇṇagandharasuttama</b>nti vaṇṇagandharasehi uttamaṃ. <b>disvānā</b>ti disvā. <b>amalamajjhime</b>ti nimmalamajjhe. devataṃ ālapanto evamāha. <b>pāṇībhī</b>ti hatthehi. <b>agyāyatanamāhari</b>nti attano aggihutasālaṃ āhariṃ. <b>vikappetvā</b>ti vicchinditvā. “vikantetvā”tipi pāṭho. “khādin”ti pāṭhaseso. <b>ahāsi me</b>ti taṃ jivhagge ṭhapitamattameva satta rasaharaṇisahassāni pharitvā mama khudañca pipāsañca hari. <b>apetadaratho</b>ti vigatakāyacittadaratho . sudhābhojanaṃ bhuttassa viya hi tassa sabbadarathaṃ apahari. <b>byantībhūto</b>ti tassa ambapakkassa vigatanto jāto, parikkhīṇāmbapakko hutvāti attho. <b>dukhakkhamo</b>ti dukkhena asātena kāyakkhamena ceva cittakkhamena ca samannāgato. aññesu pana kadalipanasādīsu phalesu parittakampi assādaṃ nādhigacchāmi, sabbāni me jivhāya ṭhapitamattāni tittakāneva sampajjantīti dīpeti.</p>
	<p class="paratype03"><b>sosetvā</b>ti nirāhāratāya sosetvā sukkhāpetvā. <b>taṃ mama</b>nti taṃ mama. <b>yassā</b>ti yaṃ assa, ahosīti attho. idaṃ vuttaṃ hoti — yaṃ phalaṃ mama sādu ahosi, yamahaṃ gambhīre puthulaudakakkhandhasaṅkhāte mahaṇṇave vuyhamānaṃ tato udadhismā uddhariṃ, taṃ ambaṃ mama maraṇaṃ āvahissatīti maññāmi, mayhaṃ taṃ alabhantassa jīvitaṃ nappavattissatīti. <b>upavasāmī</b>ti khuppipāsāhi upagato vasāmi. <b>rammaṃ pati nisinnosmī</b>ti ramaṇīyaṃ nadiṃ pati ahaṃ nisinno. <b>puthulomāyutā puthū</b>ti ayaṃ nadī puthulomehi macchehi āyutā puthu vipulā, api nāma me ito sotthi bhaveyyāti adhippāyo. <b>apalāyinī</b>ti apalāyitvā mama sammukhe ṭhiteti taṃ devataṃ ālapati. “apalāsinī”tipi pāṭho, palāsarahite anavajjasarīreti attho. <b>kissa vā</b>ti kissa vā kāraṇā idhāgatāsīti pucchati.</p>
	<p class="paratype03"><b>rūpapaṭṭapalimaṭṭhīvā</b>ti suṭṭhu parimajjitakañcanapaṭṭasadisī. <b>byagghīvā</b>ti līlāvilāsena taruṇabyagghapotikā viya. <b>devāna</b>nti channaṃ kāmāvacaradevānaṃ. <b>yā ca manussalokasmi</b>nti yā ca manussaloke. <b>rūpenānvāgatitthiyo</b>ti rūpena anvāgatā itthiyo natthīti attano sambhāvanāya evamāha. tava rūpasadisāya nāma na bhavitabbanti hissa adhippāyo. <b>gandhabbamanussaloke</b>ti mūlagandhādinissitesu gandhabbesu ca manussaloke ca. <b>cārupubbaṅgī</b>ti cārunā pubbaṅgena ūrulakkhaṇena samannāgate. <b>nāmañca bandhave</b>ti attano nāmagottañca bandhave ca mayhaṃ akkhāhīti vadati.</p>
	<p class="paratype03">tato devadhītā aṭṭha gāthā abhāsi — </p>
	<p class="paratype40">11<b>.</b> </p>
	<p class="paratype21">“yaṃ tvaṃ pati nisinnosi, rammaṃ brāhmaṇa kosikiṃ. </p>
	<p class="paratype22">sāhaṃ bhusālayāvutthā, varavārivahoghasā. </p>
	<p class="paratype40">12<b>.</b> </p>
	<p class="paratype21">“nānādumagaṇākiṇṇā, bahukā girikandarā. </p>
	<p class="paratype22">mameva pamukhā honti, abhisandanti pāvuse. </p>
	<p class="paratype40">13<b>.</b> </p>
	<p class="paratype21">“atho bahū vanatodā, nīlavārivahindharā. </p>
	<p class="paratype22">bahukā nāgavittodā, abhisandanti vārinā. </p>
	<p class="paratype40">14<b>.</b> </p>
	<p class="paratype21">“tā ambajambulabujā, nīpā tālā cudumbarā. </p>
	<p class="paratype22">bahūni phalajātāni, āvahanti abhiṇhaso. </p>
	<p class="paratype40">15<b>.</b> </p>
	<p class="paratype21">“yaṃ kiñci ubhato tīre, phalaṃ patati ambuni. </p>
	<p class="paratype22">asaṃsayaṃ taṃ sotassa, phalaṃ hoti vasānugaṃ. </p>
	<p class="paratype40">16<b>.</b> </p>
	<p class="paratype21">“etadaññāya medhāvi, puthupañña suṇohi me. </p>
	<p class="paratype22">mā rocaya mabhisaṅgaṃ, paṭisedha janādhipa. </p>
	<p class="paratype40">17<b>.</b> </p>
	<p class="paratype21">“na vāhaṃ vaḍḍhavaṃ maññe, yaṃ tvaṃ raṭṭhābhivaḍḍhana. </p>
	<p class="paratype22">āceyyamāno rājisi, maraṇaṃ abhikaṅkhasi. </p>
	<p class="paratype40">18<b>.</b> </p>
	<p class="paratype21">“tassa jānanti pitaro, gandhabbā ca sadevakā. </p>
	<p class="paratype27">ye cāpi isayo loke, saññatattā tapassino. </p>
	<p class="paratype22">asaṃsayaṃ tepi jānanti, paṭṭhabhūtā yasassino”ti.</p>
	<p class="paratype03">tattha <b>kosiki</b>nti yaṃ tvaṃ, brāhmaṇa, rammaṃ kosikiṃ gaṅgaṃ pati nisinno. <b>bhusālayāvutthā</b>ti bhuse caṇḍasote ālayo yassa vimānassa, tasmiṃ adhivatthā, gaṅgaṭṭhakavimānavāsinīti attho. <b>varavārivahoghasā</b>ti varavārivahena oghena samannāgatā. <b>pamukhā</b>ti tā vuttappakārā girikandarā maṃ pamukhaṃ karonti, ahaṃ tāsaṃ pāmokkhā homīti dasseti. <b>abhisandantī</b>ti sandanti pavattanti, tato tato āgantvā maṃ kosikigaṅgaṃ pavisantīti attho. <b>vanatodā</b>ti na kevalaṃ kandarāva, atha kho bahū vanatodā tamhā tamhā vanamhā udakānipi maṃ bahūni pavisanti. <b>nīlavārivahindharā</b>ti maṇivaṇṇena nīlavārinā yutte udakakkhandhasaṅkhāte vahe dhārayantiyo. <b>nāgavittodā</b>ti nāgānaṃ vittikārena dhanasaṅkhātena vā udakena samannāgatā. <b>vārinā</b>ti evarūpā hi bahū nadiyo maṃ vārināva abhisandanti pūrentīti dasseti.</p>
	<p class="paratype03"><b>tā</b>ti tā nadiyo. <b>āvahantī</b>ti etāni ambādīni ākaḍḍhanti. sabbāni hi etāni upayogatthe paccattavacanāni. atha vā <b>tā</b>ti upayogabahuvacanaṃ. <b>āvahantī</b>ti imāni ambādīni tā nadiyo āgacchanti, upagacchantīti attho, evaṃ upagatāni pana mama sotaṃ pavisantīti adhippāyo. <b>sotassā</b>ti yaṃ ubhato tīre jātarukkhehi phalaṃ mama ambuni patati, sabbaṃ taṃ mama sotasseva vasānugaṃ hoti. natthettha saṃsayoti evaṃ ambapakkassa nadīsotena āgamanakāraṇaṃ kathesi.</p>
	<p class="paratype03"><b>medhāvi puthupaññā</b>ti ubhayaṃ ālapanameva. <b>mā rocayā</b>ti evaṃ taṇhābhisaṅgaṃ mā rocaya. <b>paṭisedhā</b>ti paṭisedhehi nanti rājānaṃ ovadati. <b>vaḍḍhava</b>nti paññāvaḍḍhabhāvaṃ paṇḍitabhāvaṃ. <b>raṭṭhābhivaḍḍhanā</b>ti raṭṭhassa abhivaḍḍhana. <b>āceyyamāno</b>ti maṃsalohitehi āciyanto vaḍḍhanto, taruṇova hutvāti attho. <b>rājisī</b>ti taṃ ālapati. idaṃ vuttaṃ hoti — yaṃ tvaṃ nirāhāratāya sussamāno taruṇova samāno ambalobhena maraṇaṃ abhikaṅkhasi, na ve ahaṃ tava imaṃ paṇḍitabhāvaṃ maññāmīti.</p>
	<p class="paratype03"><b>tassā</b>ti yo puggalo taṇhāvasiko hoti, tassa taṇhāvasikabhāvaṃ “pitaro”ti saṅkhaṃ gatā brahmāno ca saddhiṃ kāmāvacaradevehi gandhabbā ca vuttappakārā dibbacakkhukā isayo ca asaṃsayaṃ jānanti. anacchariyañcetaṃ, yaṃ te iddhimanto jāneyyuṃ, “asuko hi nāma taṇhāvasiko hotī”ti. puna tesaṃ bhāsamānānaṃ vacanaṃ sutvā yepi tesaṃ paṭṭhabhūtā yasassino paricārakā, tepi jānanti. pāpakammaṃ karontassa hi raho nāma natthīti tāpasassa saṃvegaṃ uppādentī evamāha.</p>
	<p class="paratype03">tato tāpaso catasso gāthā abhāsi — </p>
	<p class="paratype40">19<b>.</b> </p>
	<p class="paratype21">“evaṃ viditvā vidū sabbadhammaṃ, viddhaṃsanaṃ cavanaṃ jīvitassa. </p>
	<p class="paratype22">na cīyatī tassa narassa pāpaṃ, sace na ceteti vadhāya tassa. </p>
	<p class="paratype40">20<b>.</b> </p>
	<p class="paratype21">“isipūgasamaññāte, evaṃ lokyā viditā sati. </p>
	<p class="paratype22">anariyaparisambhāse, pāpakammaṃ jigīsasi. </p>
	<p class="paratype40">21<b>.</b> </p>
	<p class="paratype21">“sace ahaṃ marissāmi, tīre te puthusussoṇi. </p>
	<p class="paratype22">asaṃsayaṃ taṃ asiloko, mayi pete āgamissati. </p>
	<p class="paratype40">22<b>.</b> </p>
	<p class="paratype21">“tasmā hi pāpakaṃ kammaṃ, rakkhasseva sumajjhime. </p>
	<p class="paratype22">mā taṃ sabbo jano pacchā, pakuṭṭhāyi mayi mate”ti.</p>
	<p class="paratype03">tattha <b>evaṃ viditvā</b>ti yathā ahaṃ sīlañca aniccatañca jānāmi, evaṃ jānitvā ṭhitassa. <b>vidū</b>ti viduno. <b>sabbadhamma</b>nti sabbaṃ sucaritadhammaṃ. tividhañhi sucaritaṃ idha sabbadhammoti adhippetaṃ. <b>viddhaṃsana</b>nti bhaṅgaṃ. <b>cavana</b>nti cutiṃ. <b>jīvitassā</b>ti āyuno. idaṃ vuttaṃ hoti — evaṃ viditvā ṭhitassa paṇḍitassa sabbaṃ sucaritadhammaṃ jīvitassa ca aniccataṃ jānantassa evarūpassa narassa pāpaṃ na cīyati na vaḍḍhati. <b>sace na ceteti vadhāya tassā</b>ti tassa saṅkhaṃ gatassa parapuggalassa vadhāya na ceteti na pakappeti, neva parapuggalaṃ vadhāya ceteti, nāpi parasantakaṃ vināseti, ahañca kassaci vadhāya acetetvā kevalaṃ ambapakke āsaṅgaṃ katvā gaṅgaṃ olokento nisinno, tvaṃ mayhaṃ kiṃ nāma akusalaṃ passasīti.</p>
	<p class="paratype03"><b>isipūgasamaññāte</b>ti isigaṇena suṭṭhu aññāte isīnaṃ sammate. <b>evaṃ lokyā</b>ti tvaṃ nāma pāpapavāhanena lokassa hitāti evaṃ viditā. <b>satī</b>ti sati sobhane uttameti ālapanametaṃ. <b>anariyaparisambhāse</b>ti “tassa jānanti pitaro”tiādikāya asundarāya paribhāsāya samannāgate. <b>jigīsasī</b>ti mayi pāpe asaṃvijjantepi maṃ evaṃ paribhāsantī ca paramaraṇaṃ ajjhupekkhantī ca attano pāpakammaṃ gavesasi uppādesi. <b>tīre te</b>ti tava gaṅgātīre. <b>puthusussoṇī</b>ti puthulāya sundarāya soṇiyā samannāgate. <b>pete</b>ti ambapakkaṃ alabhitvā paralokaṃ gate, mateti attho. <b>pakuṭṭhāyī</b>ti akkosi garahi nindi. “pakvatthāsī”tipi pāṭho.</p>
	<p class="paratype03">taṃ sutvā devadhītā pañca gāthā abhāsi — </p>
	<p class="paratype40">23<b>.</b> </p>
	<p class="paratype21">“aññātametaṃ avisayhasāhi, attānamambañca dadāmi te taṃ. </p>
	<p class="paratype22">yo dubbaje kāmaguṇe pahāya, santiñca dhammañca adhiṭṭhitosi. </p>
	<p class="paratype40">24<b>.</b> </p>
	<p class="paratype21">“yo hitvā pubbasaññogaṃ, pacchāsaṃyojane ṭhito. </p>
	<p class="paratype22">adhammañceva carati, pāpañcassa pavaḍḍhati. </p>
	<p class="paratype40">25<b>.</b> </p>
	<p class="paratype21">“ehi taṃ pāpayissāmi, kāmaṃ appossuko bhava. </p>
	<p class="paratype22">upanayāmi sītasmiṃ, viharāhi anussuko. </p>
	<p class="paratype40">26<b>.</b> </p>
	<p class="paratype21">“taṃ puppharasamattebhi, vakkaṅgehi arindama. </p>
	<p class="paratype27">koñcā mayūrā diviyā, kolaṭṭhimadhusāḷikā. </p>
	<p class="paratype22">kūjitā haṃsapūgehi, kokilettha pabodhare. </p>
	<p class="paratype40">27<b>.</b> </p>
	<p class="paratype21">“ambettha vippasākhaggā, palālakhalasannibhā. </p>
	<p class="paratype22">kosambasalaḷā nīpā, pakkatālavilambino”ti.</p>
	<p class="paratype03">tattha <b>aññātameta</b>nti “garahā te bhavissatīti vadanto ambapakkatthāya vadasī”ti etaṃ kāraṇaṃ mayā aññātaṃ. <b>avisayhasāhī</b>ti rājāno nāma dussahaṃ sahanti, tena naṃ ālapantī evamāha. <b>attāna</b>nti taṃ āliṅgitvā ambavanaṃ nayantī attānañca te dadāmi tañca ambaṃ. <b>kāmaguṇe</b>ti kañcanamālāsetacchattapaṭimaṇḍite vatthukāme. <b>santiñca dhammañcā</b>ti dussīlyavūpasamena santisaṅkhātaṃ sīlañceva sucaritadhammañca. <b>adhiṭṭhitosī</b>ti yo tvaṃ ime guṇe upagato, etesu vā patiṭṭhitoti attho.</p>
	<p class="paratype03"><b>pubbasaññoga</b>nti purimabandhanaṃ. <b>pacchāsaṃyojane</b>ti pacchimabandhane. idaṃ vuttaṃ hoti — ambho tāpasa yo mahantaṃ rajjasirivibhavaṃ pahāya ambapakkamatte rasataṇhāya bajjhitvā vātātapaṃ agaṇetvā nadītīre sussamāno nisīdati, so mahāsamuddaṃ taritvā velante saṃsīdanapuggalasadiso. yo puggalo rasataṇhāvasiko adhammañceva carati, rasataṇhāvasena kariyamānaṃ pāpañcassa pavaḍḍhatīti. iti sā tāpasaṃ garahantī evamāha.</p>
	<p class="paratype03"><b>kāmaṃ appossuko bhavā</b>ti ekaṃseneva ambapakke nirālayo hohi. <b>sītasmi</b>nti sītale ambavane. <b>ta</b>nti evaṃ vadamānāva devatā tāpasaṃ āliṅgitvā ure nipajjāpetvā ākāse pakkhantā tiyojanikaṃ dibbāmbavanaṃ disvā sakuṇasaddañca sutvā tāpasassa ācikkhantī “tan”ti evamāha. <b>puppharasamattebhī</b>ti puppharasena mattehi. <b>vakkaṅgehī</b>ti vaṅkagīvehi sakuṇehi abhināditanti attho. idāni te sakuṇe ācikkhantī “koñcā”tiādimāha. tattha <b>diviyā</b>ti dibyā. <b>kolaṭṭhimadhusāḷikā</b>ti kolaṭṭhisakuṇā ca nāma suvaṇṇasāḷikā sakuṇā ca. ete dibbasakuṇā ettha vasantīti dasseti. <b>kūjitā haṃsapūgehī</b>ti haṃsagaṇehi upakūjitā viravasaṅghaṭṭitā. <b>kokilettha pabodhare</b>ti ettha ambavane kokilā vassantiyo attānaṃ pabodhenti ñāpenti. <b>ambetthā</b>ti ambā ettha. <b>vippasākhaggā</b>ti phalabhārena onamitasākhaggā. <b>palālakhalasannibhā</b>ti pupphasannicayena sālipalālakhalasadisā. <b>pakkatālavilambino</b>ti pakkatālaphalavilambino. evarūpā rukkhā ca ettha atthīti ambavanaṃ vaṇṇeti.</p>
	<p class="paratype03">vaṇṇayitvā ca pana tāpasaṃ tattha otāretvā “imasmiṃ ambavane ambāni khādanto attano taṇhaṃ pūrehī”ti vatvā pakkāmi. tāpaso ambāni khāditvā taṇhaṃ pūretvā vissamitvā ambavane vicaranto taṃ petaṃ dukkhaṃ anubhavantaṃ disvā kiñci vattuṃ nāsakkhi. sūriye pana atthaṅgate taṃ nāṭakitthiparivāritaṃ dibbasampattiṃ anubhavamānaṃ disvā tisso gāthā abhāsi — </p>
	<p class="paratype40">28<b>.</b> </p>
	<p class="paratype21">“mālī kiriṭī kāyūrī, aṅgadī candanussado. </p>
	<p class="paratype22">rattiṃ tvaṃ paricāresi, divā vedesi vedanaṃ. </p>
	<p class="paratype40">29<b>.</b> </p>
	<p class="paratype21">“soḷasitthisahassāni, yā temā paricārikā. </p>
	<p class="paratype22">evaṃ mahānubhāvosi, abbhuto lomahaṃsano. </p>
	<p class="paratype40">30<b>.</b> </p>
	<p class="paratype21">“kiṃ kammamakarī pubbe, pāpaṃ attadukhāvahaṃ. </p>
	<p class="paratype22">yaṃ karitvā manussesu, piṭṭhimaṃsāni khādasī”ti.</p>
	<p class="paratype03">tattha <b>mālī</b>ti dibbamālādharo. <b>kiriṭī</b>ti dibbaveṭhanadharo. <b>kāyūrī</b>ti dibbābharaṇapaṭimaṇḍito. <b>aṅgadī</b>ti dibbaṅgadasamannāgato. <b>candanussado</b>ti dibbacandanavilitto. <b>paricāresī</b>ti indriyāni dibbavisayesu cāresi. <b>divā</b>ti divā pana mahādukkhaṃ anubhosi. <b>yā temā</b>ti yā te imā. <b>abbhuto</b>ti manussaloke abhūtapubbo. <b>lomahaṃsano</b>ti ye taṃ passanti, tesaṃ lomāni haṃsanti. <b>pubbe</b>ti purimabhave. <b>attadukhāvaha</b>nti attano dukkhāvahaṃ. <b>manussesū</b>ti yaṃ manussaloke katvā idāni attano piṭṭhimaṃsāni khādasīti pucchati.</p>
	<p class="paratype03">peto taṃ sañjānitvā “tumhe maṃ na sañjānātha, ahaṃ tumhākaṃ purohito ahosiṃ, idaṃ me rattiṃ sukhānubhavanaṃ tumhe nissāya katassa upaḍḍhūposathassa nissandena laddhaṃ, divā dukkhānubhavanaṃ pana mayā pakatassa pāpasseva nissandena. ahañhi tumhehi vinicchaye ṭhapito kūṭaḍḍaṃ karitvā lañjaṃ gahetvā parapiṭṭhimaṃsiko hutvā tassa divā katassa kammassa nissandena idaṃ dukkhaṃ anubhavāmī”ti vatvā gāthādvayamāha — </p>
	<p class="paratype40">31<b>.</b> </p>
	<p class="paratype21">“ajjhenāni paṭiggayha, kāmesu gadhito ahaṃ. </p>
	<p class="paratype22">acariṃ dīghamaddhānaṃ, paresaṃ ahitāyahaṃ. </p>
	<p class="paratype40">32<b>.</b> </p>
	<p class="paratype21">“yo piṭṭhimaṃsiko hoti, evaṃ ukkacca khādati. </p>
	<p class="paratype22">yathāhaṃ ajja khādāmi, piṭṭhimaṃsāni attano”ti.</p>
	<p class="paratype03">tattha <b>ajjhenānī</b>ti vede. <b>paṭiggayhā</b>ti paṭiggahetvā adhīyitvā. <b>acari</b>nti paṭipajjiṃ. <b>ahitāyaha</b>nti ahitāya atthanāsanāya ahaṃ. <b>yo piṭṭhimaṃsiko</b>ti yo puggalo paresaṃ piṭṭhimaṃsakhādako pisuṇo hoti. <b>ukkaccā</b>ti ukkantitvā.</p>
	<p class="paratype03">idañca pana vatvā tāpasaṃ pucchi — “tumhe kathaṃ idhāgatā”ti. tāpaso sabbaṃ vitthārena kathesi. “idāni pana, bhante, idheva vasissatha, gamissathā”ti. “na vasissāmi, assamapadaṃyeva gamissāmī”ti. peto “sādhu, bhante, ahaṃ vo nibaddhaṃ ambapakkena upaṭṭhahissāmī”ti vatvā attano ānubhāvena assamapadeyeva otāretvā “anukkaṇṭhā idheva vasathā”ti paṭiññaṃ gahetvā gato. tato paṭṭhāya nibaddhaṃ ambapakkena upaṭṭhahi. tāpaso taṃ paribhuñjanto kasiṇaparikammaṃ katvā jhānābhiññā nibbattetvā brahmalokaparāyaṇo ahosi.</p>
	<p class="paratype03">satthā upāsakānaṃ imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne keci sotāpannā ahesuṃ, keci sakadāgāmino, keci anāgāmino. tadā devadhītā uppalavaṇṇā ahosi, tāpaso pana ahameva ahosinti. </p>
	<p class="paratype06">kiṃchandajātakavaṇṇanā paṭhamā. </p> 
</body>
</html>