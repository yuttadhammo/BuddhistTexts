<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [333] 3. pakkagodhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>4. kokilavaggo</h4>
	<h5>[333] 3. pakkagodhajātakavaṇṇanā</h5>
	<p class="paratype03"><b>tadeva</b> <b>me tva</b>nti idaṃ satthā jetavane viharanto ekaṃ kuṭumbikaṃ ārabbha kathesi. vatthu heṭṭhā vitthāritameva. idha pana tesaṃ uddhāraṃ sādhetvā āgacchantānaṃ antarāmagge luddako “ubhopi khādathā”ti ekaṃ pakkagodhaṃ adāsi. so puriso bhariyaṃ pānīyatthāya pesetvā sabbaṃ godhaṃ khāditvā tassā āgatakāle “bhadde, godhā palātā”ti āha. “sādhu, sāmi, pakkagodhāya palāyantiyā kiṃ sakkā kātun”ti? sā jetavane pānīyaṃ pivitvā satthu santike nisinnā satthārā “kiṃ upāsike, ayaṃ te hitakāmo sasineho upakārako”ti pucchitā “bhante, ahaṃ etassa hitakāmā sasinehā, ayaṃ pana mayi nissineho”ti āha. satthā “hotu mā cintayi, evaṃ nāmesa karoti. yadā pana te guṇaṃ sarati, tadā tuyhameva sabbissariyaṃ detī”ti vatvā tehi yācito atītaṃ āhari.</p>
	<p class="paratype03">atītampi heṭṭhā vuttasadisameva. idha pana tesaṃ nivattantānaṃ antarāmagge luddako kilantabhāvaṃ disvā “dvepi janā khādathā”ti ekaṃ pakkagodhaṃ adāsi. rājadhītā taṃ valliyā bandhitvā ādāya maggaṃ paṭipajji. te ekaṃ saraṃ disvā maggā okkamma assatthamūle nisīdiṃsu. rājaputto “gaccha bhadde, sarato paduminipattena udakaṃ āhara, maṃsaṃ khādissāmā”ti āha. sā godhaṃ sākhāya laggetvā pānīyatthāya gatā. itaro sabbaṃ godhaṃ khāditvā agganaṅguṭṭhaṃ gahetvā parammukho nisīdi. so tāya pānīyaṃ gahetvā āgatāya “bhadde, godhā sākhāya otaritvā vammikaṃ pāvisi, ahaṃ dhāvitvā agganaṅguṭṭhaṃ aggahesiṃ, gahitaṭṭhānaṃ hattheyeva katvā chijjitvā bilaṃ paviṭṭhā”ti āha. “hotu, deva, pakkagodhāya palāyantiyā kiṃ karissāma, ehi gacchāmā”ti. te pānīyaṃ pivitvā bārāṇasiṃ agamaṃsu.</p>
	<p class="paratype03">rājaputto rajjaṃ patvā taṃ aggamahesiṭṭhānamatte ṭhapesi, sakkārasammāno panassā natthi. bodhisatto tassā sakkāraṃ kāretukāmo rañño santike ṭhatvā “nanu mayaṃ ayye tumhākaṃ santikā kiñci na labhāma, kiṃ no na olokethā”ti āha. “tāta, ahameva rañño santikā kiñci na labhāmi, tuyhaṃ kiṃ dassāmi, rājāpi mayhaṃ idāni kiṃ dassati, so araññato āgamanakāle pakkagodhaṃ ekakova khādī”ti . “ayye, na devo evarūpaṃ karissati, mā evaṃ avacutthā”ti. atha naṃ devī “tuyhaṃ taṃ, tāta, na pākaṭaṃ, raññoyeva mayhañca pākaṭan”ti vatvā paṭhamaṃ gāthamāha — </p>
	<p class="paratype40">129<b>.</b> </p>
	<p class="paratype21">“tadeva me tvaṃ vidito, vanamajjhe rathesabha. </p>
	<p class="paratype27">yassa te khaggabaddhassa, sannaddhassa tirīṭino. </p>
	<p class="paratype22">assatthadumasākhāya, pakkagodhā palāyathā”ti.</p>
	<p class="paratype03">tattha <b>tadevā</b>ti tasmiṃyeva kāle “ayaṃ mayhaṃ adāyako”ti evaṃ tvaṃ vidito. aññe pana tava sabhāvaṃ na jānantīti attho. <b>khaggabaddhassā</b>ti baddhakhaggassa. <b>tirīṭino</b>ti tirīṭavatthanivatthassa maggāgamanakāle. <b>pakkagodhā</b>ti aṅgārapakkā godhā palāyathāti.</p>
	<p class="paratype03">evaṃ raññā katadosaṃ parisamajjhe pākaṭaṃ katvā kathesi. taṃ sutvā bodhisatto “ayye, devassa appiyakālato pabhuti ubhinnampi aphāsukaṃ katvā kasmā idha vasathā”ti vatvā dve gāthā abhāsi — </p>
	<p class="paratype40">130<b>.</b> </p>
	<p class="paratype21">“name namantassa bhaje bhajantaṃ, kiccānukubbassa kareyya kiccaṃ. </p>
	<p class="paratype22">nānatthakāmassa kareyya atthaṃ, asambhajantampi na sambhajeyya. </p>
	<p class="paratype40">131<b>.</b> </p>
	<p class="paratype21">“caje cajantaṃ vanathaṃ na kayirā, apetacittena na sambhajeyya. </p>
	<p class="paratype22">dijo dumaṃ khīṇaphalanti ñatvā, aññaṃ samekkheyya mahā hi loko”ti.</p>
	<p class="paratype03">tattha <b>name namantassā</b>ti yo attani muducittena namati, tasseva paṭinameyya. <b>kiccānukubbassā</b>ti attano uppannaṃ kiccaṃ anukubbantasseva. <b>anatthakāmassā</b>ti avaḍḍhikāmassa. <b>vanathaṃ na kayirā</b>ti tasmiṃ cajante taṇhāsnehaṃ na kareyya. <b>apetacittenā</b>ti apagatacittena virattacittena. <b>na sambhajeyyā</b>ti na samāgaccheyya. <b>aññaṃ samekkheyyā</b>ti aññaṃ <b>olokeyya, yathā dijo khīṇaphalaṃ dumaṃ</b> rukkhaṃ ñatvā aññaṃ phalabharitaṃ rukkhaṃ gacchati, tathā khīṇarāgaṃ purisaṃ ñatvā aññaṃ sasinehaṃ upagaccheyyāti adhippāyo.</p>
	<p class="paratype03">rājā bodhisatte kathente eva tassā guṇaṃ saritvā “bhadde, ettakaṃ kālaṃ tava guṇaṃ na sallakkhesiṃ, paṇḍitassayeva kathāya sallakkhesiṃ, mama aparādhaṃ sahantiyā idaṃ sakalarajjaṃ tuyhameva dammī”ti vatvā catutthaṃ gāthamāha — </p>
	<p class="paratype40">132<b>.</b> </p>
	<p class="paratype21">“so te karissāmi yathānubhāvaṃ, kataññutaṃ khattiye pekkhamāno. </p>
	<p class="paratype22">sabbañca te issariyaṃ dadāmi, yassicchasī tassa tuvaṃ dadāmī”ti.</p>
	<p class="paratype03">tattha <b>so</b>ti so ahaṃ. <b>yathānubhāva</b>nti yathāsatti yathābalaṃ. <b>yassicchasī</b>ti yassa icchasi, tassa idaṃ rajjaṃ ādiṃ katvā yaṃ tvaṃ icchasi, taṃ dadāmīti.</p>
	<p class="paratype03">evañca pana vatvā rājā deviyā sabbissariyaṃ adāsi, “imināhaṃ etissā guṇaṃ sarāpito”ti paṇḍitassapi mahantaṃ issariyaṃ adāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ubho jayampatikā sotāpattiphale patiṭṭhahiṃsu.</p>
	<p class="paratype03">tadā jayampatikā etarahi jayampatikāva ahesuṃ, paṇḍitāmacco pana ahameva ahosinti. </p>
	<p class="paratype06">pakkagodhajātakavaṇṇanā tatiyā. </p> 
</body>
</html>