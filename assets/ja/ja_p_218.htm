<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [212] 2. ucchiṭṭhabhattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>7. bīraṇathambhavaggo</h4>
	<h5>[212] 2. ucchiṭṭhabhattajātakavaṇṇanā</h5>
	<p class="paratype03"><b>añño</b> <b>uparimo vaṇṇo</b>ti idaṃ satthā jetavane viharanto purāṇadutiyikāpalobhanaṃ ārabbha kathesi. so hi bhikkhu satthārā “saccaṃ kira, tvaṃ bhikkhu, ukkaṇṭhitosī”ti puṭṭho “saccan”ti vatvā “ko taṃ ukkaṇṭhāpesī”ti vutte “purāṇadutiyikā”ti āha. atha naṃ satthā “bhikkhu ayaṃ te itthī anatthakārikā, pubbepi attano jārassa ucchiṭṭhakaṃ bhojesī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ ṭhāne bhikkhaṃ caritvā jīvikakappake kapaṇe naṭakakule nibbattitvā vayappatto duggato durūpako hutvā bhikkhaṃ caritvā jīvikaṃ kappesi. tadā kāsiraṭṭhe ekasmiṃ gāmake ekassa brāhmaṇassa brāhmaṇī dussīlā pāpadhammā aticāraṃ carati. athekadivasaṃ brāhmaṇe kenacideva karaṇīyena bahi gate tassā jāro taṃ khaṇaṃ oloketvā taṃ gehaṃ pāvisi. sā tena saddhiṃ aticaritvā “muhuttaṃ accha, bhuñjitvāva gamissasī”ti bhattaṃ sampādetvā sūpabyañjanasampannaṃ uṇhabhattaṃ vaḍḍhetvā “tvaṃ bhuñjā”ti tassa datvā sayaṃ brāhmaṇassa āgamanaṃ olokayamānā dvāre aṭṭhāsi. bodhisatto brāhmaṇiyā jārassa bhuñjanaṭṭhāne piṇḍaṃ paccāsīsanto aṭṭhāsi.</p>
	<p class="paratype03">tasmiṃ khaṇe brāhmaṇo gehābhimukho āgacchati. brāhmaṇī taṃ āgacchantaṃ disvā vegena pavisitvā “uṭṭhehi, brāhmaṇo āgacchatī”ti jāraṃ koṭṭhe otāretvā brāhmaṇassa pavisitvā nisinnakāle phalakaṃ upanetvā hatthadhovanaṃ datvā itarena bhuttāvasiṭṭhassa sītabhattassa upari uṇhabhattaṃ vaḍḍhetvā brāhmaṇassa adāsi. so bhatte hatthaṃ otāretvā upari uṇhaṃ heṭṭhā ca bhattaṃ sītalaṃ disvā cintesi — “iminā aññassa bhuttādhikena ucchiṭṭhabhattena bhavitabban”ti. so brāhmaṇiṃ pucchanto paṭhamaṃ gāthamāha — </p>
	<p class="paratype40">123<b>.</b> </p>
	<p class="paratype21">“añño uparimo vaṇṇo, añño vaṇṇo ca heṭṭhimo. </p>
	<p class="paratype22">brāhmaṇī tveva pucchāmi, kiṃ heṭṭhā kiñca upparī”ti.</p>
	<p class="paratype03">tattha <b>vaṇṇo</b>ti ākāro. ayañhi uparimassa uṇhabhāvaṃ heṭṭhimassa ca sītabhāvaṃ pucchanto evamāha. <b>kiṃ heṭṭhā kiñca upparī</b>ti vuḍḍhitabhattena nāma upari sītalena, heṭṭhā uṇhena bhavitabbaṃ, idañca pana na tādisaṃ, tena taṃ pucchāmi — “kena kāraṇena upari bhattaṃ uṇhaṃ, heṭṭhimaṃ sītalan”ti.</p>
	<p class="paratype03">brāhmaṇī attanā katakammassa uttānabhāvabhayena brāhmaṇe punappunaṃ kathentepi tuṇhīyeva ahosi. tasmiṃ khaṇe naṭaputtassa etadahosi — “koṭṭhe nisīdāpitapāpapurisena jārena bhavitabbaṃ, iminā gehassāmikena, brāhmaṇī pana attanā katakammassa pākaṭabhāvabhayena kiñci na katheti, handāhaṃ imissā katakammaṃ pakāsetvā jārassa koṭṭhake nisīdāpitabhāvaṃ brāhmaṇassa kathemī”ti. so brāhmaṇassa gehā nikkhantakālato paṭṭhāya itarassa gehapavesanaṃ aticaraṇaṃ aggabhattabhuñjanaṃ brāhmaṇiyā dvāre ṭhatvā maggaṃ olokanaṃ itarassa koṭṭhe otāritabhāvanti sabbaṃ taṃ pavattiṃ ācikkhitvā dutiyaṃ gāthamāha — </p>
	<p class="paratype40">124<b>.</b> </p>
	<p class="paratype21">“ahaṃ naṭosmi bhaddante, bhikkhakosmi idhāgato. </p>
	<p class="paratype22">ayañhi koṭṭhamotiṇṇo, ayaṃ so yaṃ gavesasī”ti.</p>
	<p class="paratype03">tattha <b>ahaṃ naṭosmi, bhaddante</b>ti, sāmi, ahaṃ naṭajātiko. <b>bhikkhakosmi idhāgato</b>ti svāhaṃ imaṃ ṭhānaṃ bhikkhako bhikkhaṃ pariyesamāno āgatosmi. <b>ayañhi koṭṭhamotiṇṇo</b>ti ayaṃ pana etissā jāro imaṃ bhattaṃ bhuñjanto tava bhayena koṭṭhaṃ otiṇṇo. <b>ayaṃ so yaṃ gavesasī</b>ti yaṃ tvaṃ kassa nu kho iminā ucchiṭṭhakena bhavitabbanti gavesasi, ayaṃ so. cūḷāya naṃ gahetvā koṭṭhā nīharitvā yathā na punevarūpaṃ pāpaṃ karoti, tathā assa satiṃ janehīti vatvā pakkāmi. brāhmaṇo ubhopi te yathā naṃ na punevarūpaṃ pāpaṃ karonti, tajjanapothanehi tathā sikkhāpetvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhito bhikkhu sotāpattiphale patiṭṭhahi. “tadā brāhmaṇī purāṇadutiyikā ahosi, brāhmaṇo ukkaṇṭhito bhikkhu, naṭaputto pana ahameva ahosin”ti. </p>
	<p class="paratype06">ucchiṭṭhabhattajātakavaṇṇanā dutiyā. </p> 
</body>
</html>