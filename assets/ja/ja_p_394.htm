<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [388] 3. tuṇḍilajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>2. kharaputtavaggo</h4>
	<h5>[388] 3. tuṇḍilajātakavaṇṇanā</h5>
	<p class="paratype03"><b>navachannake</b>ti idaṃ satthā jetavane viharanto ekaṃ maraṇabhīrukaṃ bhikkhuṃ ārabbha kathesi. so kira sāvatthivāsī kulaputto buddhasāsane pabbajitvā maraṇabhīruko ahosi, appamattakampi sākhācalanaṃ daṇḍakapatanaṃ sakuṇacatuppadasaddaṃ vā aññaṃ vā tathārūpaṃ sutvā maraṇabhayatajjito hutvā kucchiyaṃ viddhasaso viya kampanto vicari. bhikkhū dhammasabhāyaṃ kathaṃ samuṭṭhāpesuṃ “āvuso, asuko kira bhikkhu maraṇabhīruko appamattakampi saddaṃ sutvā vikampamāno palāyati, imesañca sattānaṃ maraṇameva dhuvaṃ, jīvitaṃ addhuvaṃ, nanu tadeva yoniso manasi kātabban”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte taṃ bhikkhuṃ pakkosāpetvā “saccaṃ kira tvaṃ bhikkhu maraṇabhīruko”ti vatvā “āma, bhante”ti tena paṭiññāto “na, bhikkhave, idāneva, pubbepesa maraṇabhīrukoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sūkariyā kucchimhi paṭisandhiṃ gaṇhi. sūkarī pariṇatagabbhā dve putte vijāyi. sā ekadivasaṃ te gahetvā ekasmiṃ āvāṭe nipajji. athekā bārāṇasidvāragāmavāsinī mahallikā kappāsakhettato pacchipuṇṇaṃ kappāsaṃ ādāya yaṭṭhiyā bhūmiṃ ākoṭentī āgacchi. sūkarī taṃ saddaṃ sutvā maraṇabhayena puttake chaḍḍetvā palāyi. mahallikā sūkarapotake disvā puttasaññaṃ paṭilabhitvā pacchiyaṃ pakkhipitvā gharaṃ netvā jeṭṭhakassa mahātuṇḍilo, kaniṭṭhassa cūḷatuṇḍiloti nāmaṃ karitvā te puttake viya posesi. te aparabhāge vaḍḍhitvā thūlasarīrā ahesuṃ. mahallikā “ime no mūlena dehī”ti vuccamānāpi “puttā me”ti vatvā kassaci na deti. athekasmiṃ chaṇakāle dhuttā suraṃ pivantā maṃse khīṇe “kuto nu kho maṃsaṃ labhissāmā”ti vīmaṃsantā mahallikāya gehe sūkarānaṃ atthibhāvaṃ ñatvā mūlaṃ gahetvā tattha gantvā “amma, mūlaṃ gahetvā ekaṃ no sūkaraṃ dehī”ti āhaṃsu. sā “alaṃ, tātā, puttā me ete, puttaṃ nāma maṃsaṃ khādanatthāya kiṇantānaṃ dadantā nāma natthī”ti paṭikkhipi. dhuttā “amma, manussānaṃ sūkarā nāma puttā na honti, dehi no”ti punappunaṃ yācantāpi alabhitvā mahallikaṃ suraṃ pāyetvā mattakāle “amma, sūkarehi kiṃ karissasi, mūlaṃ gahetvā paribbayaṃ karohī”ti tassā hatthe kahāpaṇe ṭhapayiṃsu.</p>
	<p class="paratype03">sā kahāpaṇe gahetvā “tātā, mahātuṇḍilaṃ dātuṃ na sakkomi. cūḷatuṇḍilaṃ pana gaṇhathā”ti āha. “kahaṃ so”ti? “ayaṃ etasmiṃ gaccheti, saddamassa dehī”ti. “āhāraṃ na passāmī”ti. dhuttā mūlena ekaṃ bhattapātiṃ āharāpesuṃ. mahallikā taṃ gahetvā dvāre ṭhapitaṃ sūkaradoṇiṃ pūretvā doṇisamīpe aṭṭhāsi. tiṃsamattāpi dhuttā pāsahatthā tattheva aṭṭhaṃsu. mahallikā “tāta, cūḷatuṇḍila, ehī”ti tassa saddamakāsi. taṃ sutvā mahātuṇḍilo “ettakaṃ kālaṃ mama mātarā cūḷatuṇḍilassa saddo na dinnapubbo, maṃyeva paṭhamaṃ saddāyati, avassaṃ ajja amhākaṃ bhayaṃ uppannaṃ bhavissatī”ti aññāsi. so kaniṭṭhaṃ āmantesi “tāta, mama mātā taṃ pakkosati, gaccha tāva jānāhī”ti. so gacchā nikkhamitvā bhattadoṇisamīpe tesaṃ ṭhitabhāvaṃ disvā “ajja me maraṇaṃ uppannan”ti maraṇabhayatajjito nivattitvā kampamāno bhātu santikaṃ āgantvā thambhituṃ nāsakkhi, kampamāno paribbhami. mahātuṇḍilo taṃ disvā “tāta, tvaṃ ajja pana pavedhasi paribbhamasi, pavisanaṭṭhānaṃ olokesi, kiṃ nāmetaṃ karosī”ti pucchi. so attanā diṭṭhakāraṇaṃ kathento paṭhamaṃ gāthamāha — </p>
	<p class="paratype40">88<b>.</b> </p>
	<p class="paratype21">“navachannakedāni diyyati, puṇṇāyaṃ doṇi suvāminī ṭhitā. </p>
	<p class="paratype22">bahuke jane pāsapāṇike, no ca kho me paṭibhāti bhuñjitun”ti.</p>
	<p class="paratype03">tattha <b>navachannakedāni diyyatī</b>ti bhātika, pubbe amhākaṃ kuṇḍakayāgu vā jhāmabhattaṃ vā diyyati, ajja pana navachannakaṃ navākāraṃ dānaṃ diyyati. <b>puṇṇāyaṃ doṇī</b>ti ayaṃ amhākaṃ bhattadoṇi suddhabhattassa puṇṇā. <b>suvāminī ṭhitā</b>ti ayyāpi no tassā santike ṭhitā. <b>bahuke jane</b>ti na kevalañca ayyāva, aññopi bahuko jano pāsapāṇiko ṭhito. <b>no ca kho me paṭibhātī</b>ti ayaṃ evaṃ etesaṃ ṭhitabhāvopi idaṃ bhattaṃ bhuñjitumpi mayhaṃ na paṭibhāti, na ruccatīti attho.</p>
	<p class="paratype03">taṃ sutvā mahāsatto “tāta cūḷatuṇḍila, mama kira mātā ettheva sūkare posentī nāma yadatthaṃ poseti, svāssā attho ajja matthakaṃ patto, tvaṃ mā cintayī”ti vatvā madhurena sarena buddhalīḷāya dhammaṃ desento dve gāthā abhāsi — </p>
	<p class="paratype40">89<b>.</b> </p>
	<p class="paratype21">“tasasi bhamasi leṇamicchasi, attāṇosi kuhiṃ gamissasi. </p>
	<p class="paratype22">appossukko bhuñja tuṇḍila, maṃsatthāya hi positāmhase. </p>
	<p class="paratype40">90<b>.</b> </p>
	<p class="paratype21">“ogaha rahadaṃ akaddamaṃ, sabbaṃ sedamalaṃ pavāhaya. </p>
	<p class="paratype22">gaṇhāhi navaṃ vilepanaṃ, yassa gandho na kadāci chijjatī”ti.</p>
	<p class="paratype03">tattha <b>tasasi bhamasī</b>ti maraṇabhayena uttasasi, teneva kilamanto bhamasi. <b>leṇamicchasī</b>ti patiṭṭhaṃ olokesi. <b>attāṇosī</b>ti tāta, pubbe amhākaṃ mātā paṭisaraṇaṃ ahosi, sā ajja pana nirapekkhā amhe chaḍḍesi, idāni kuhiṃ gamissasi. <b>ogahā</b>ti ogāha, ayameva vā pāṭho. <b>pavāhayā</b>ti pavāhehi, hārehīti attho. <b>na chijjatī</b>ti na nassati. idaṃ vuttaṃ hoti — tāta, sace maraṇato tasasi, akaddamaṃ pokkharaṇiṃ otaritvā tava sarīre sabbaṃ sedañca malañca pavāhetvā surabhigandhavilepanaṃ vilimpāti.</p>
	<p class="paratype03">tassa dasa pāramiyo āvajjetvā mettāpāramiṃ purecārikaṃ katvā paṭhamaṃ padaṃ udāharantasseva saddo sakalaṃ dvādasayojanikaṃ bārāṇasiṃ ajjhottharitvā gato. sutasutakkhaṇeyeva rājauparājādayo ādiṃ katvā bārāṇasivāsino āgamaṃsu. anāgatāpi gehe ṭhitāva suṇiṃsu. rājapurisā gacche chinditvā bhūmiṃ samaṃ katvā vālukaṃ okiriṃsu. dhuttānaṃ surāmado chijji. pāse chaḍḍetvā dhammaṃ suṇamānā aṭṭhaṃsu. mahallikāyapi surāmado chijji. mahāsatto mahājanamajjhe cūḷatuṇḍilassa dhammadesanaṃ ārabhi. taṃ sutvā cūḷatuṇḍilo “mayhaṃ bhātā evaṃ vadeti, amhākañca vaṃse pokkharaṇiṃ otaritvā nahānaṃ, sarīrato sedamalapavāhanaṃ, purāṇavilepanaṃ hāretvā navavilepanagahaṇañca kismiñci kāle natthi, kiṃ nu kho sandhāya bhātā maṃ eva māhā”ti pucchanto catutthaṃ gāthamāha — </p>
	<p class="paratype40">91<b>.</b> </p>
	<p class="paratype21">“katamo rahado akaddamo, kiṃsu sedamalanti vuccati. </p>
	<p class="paratype22">katamañca navaṃ vilepanaṃ, yassa gandho na kadāci chijjatī”ti.</p>
	<p class="paratype03">taṃ sutvā mahāsatto “tena hi kaniṭṭha ohitasoto suṇāhī”ti buddhalīḷāya dhammaṃ desento imā gāthā abhāsi — </p>
	<p class="paratype40">92<b>.</b> </p>
	<p class="paratype21">“dhammo rahado akaddamo, pāpaṃ sedamalanti vuccati. </p>
	<p class="paratype22">sīlañca navaṃ vilepanaṃ, tassa gandho na kadāci chijjati. </p>
	<p class="paratype40">93<b>.</b> </p>
	<p class="paratype21">“nandanti sarīraghātino, na ca nandanti sarīradhārino. </p>
	<p class="paratype22">puṇṇāya ca puṇṇamāsiyā, ramamānāva jahanti jīvitan”ti.</p>
	<p class="paratype03">tattha <b>dhammo</b>ti pañcasīlāṭṭhasīladasasīlāni tīṇi sucaritāni sattatiṃsabodhipakkhiyadhammā amatamahānibbānanti sabbopesa dhammo nāma. <b>akaddamo</b>ti rāgadosamohamānadiṭṭhikilesakaddamānaṃ abhāvena akaddamo. iminā sesadhammato vinivattetvā nibbānameva dasseti. “yāvatā, bhikkhave, dhammā saṅkhatā vā asaṅkhatā vā, virāgo tesaṃ dhammānaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānan”ti (a. ni. 4.34; itivu. 90) hi vuttaṃ, tadeva dassento, tāta cūḷatuṇḍila, ahaṃ nibbānataḷākaṃ “rahado”ti kathemi. jātijarābyādhimaraṇādīni hi tattha natthi, sace maraṇato muñcitukāmo, nibbānagāminiṃ paṭipadaṃ gaṇhāti. upanissayapaccayavasena kira bodhisatto evaṃ kathesi.</p>
	<p class="paratype03"><b>pāpaṃ</b> <b>sedamala</b>nti tāta cūḷatuṇḍila, pāpaṃ sedamalasadisattā “sedamalan”ti porāṇakapaṇḍitehi kathitaṃ. taṃ panetaṃ ekavidhena pāpaṃ yadidaṃ manopadoso, duvidhena pāpaṃ pāpakañca sīlaṃ, pāpikā ca diṭṭhi, tividhena pāpaṃ tīṇi duccaritāni, catubbidhena pāpaṃ cattāri agatigamanāni, pañcavidhena pāpaṃ pañca cetokhilā, chabbidhena pāpaṃ cha agāravā, sattavidhena pāpaṃ satta asaddhammā, aṭṭhavidhena pāpaṃ aṭṭha micchattā, navavidhena pāpaṃ nava āghātavatthūni, dasavidhena pāpaṃ dasa akusalakammapathā, bahuvidhena pāpaṃ rāgo doso mohoti ekakadukatikādivasena vibhattā akusalā dhammā, iti sabbampetaṃ pāpaṃ “sarīranissitasedamalasadisan”ti paṇḍitehi kathitaṃ.</p>
	<p class="paratype03"><b>sīla</b>nti pañcasīlaṃ dasasīlaṃ catupārisuddhisīlaṃ. “idaṃ, tāta, sīlaṃ catujjātigandhavilepanasadisan”ti vadati. <b>tassā</b>ti tassa silassa gandho tīsu vayesu kadāci na chijjati, sakalalokaṃ pattharitvā gacchati. </p>
	<p class="paratype21">“na pupphagandho paṭivātameti, na candanaṃ taggaramallikā vā. </p>
	<p class="paratype22">satañca gandho paṭivātameti, sabbā disā sappuriso pavāyati. </p>
	<p class="paratype21">“candanaṃ tagaraṃ vāpi, uppalaṃ atha vassikī. </p>
	<p class="paratype22">etesaṃ gandhajātānaṃ, sīlagandho anuttaro. </p>
	<p class="paratype21">“appamatto ayaṃ gandho, yvāyaṃ tagaracandanaṃ. </p>
	<p class="paratype22">yo ca sīlavataṃ gandho, vāti devesu uttamo”ti. (dha. pa. 54-56).</p>
	<p class="paratype03"><b>nandanti sarīraghātino</b>ti tāta cūḷatuṇḍila, ime aññāṇamanussā “madhuramaṃsaṃ khādissāma, puttadārampi khādāpessāmā”ti pāṇātipātaṃ karontā nandanti tussanti, pāṇātipāto āsevito bhāvito bahulīkato nirayasaṃvattaniko hoti, tiracchānayoni ... pe ... pettivisayasaṃvattaniko hoti, yo sabbalahuko pāṇātipātassa vipāko, so manussabhūtassa appāyukasaṃvattaniko hotīti imaṃ pāṇātipāte ādīnavaṃ na jānanti. ajānantā — </p>
	<p class="paratype21">“madhuvā maññati bālo, yāva pāpaṃ na paccati. </p>
	<p class="paratype22">yadā ca paccati pāpaṃ, bālo dukkhaṃ nigacchatī”ti. (dha. pa. 69) — </p>
	<p class="paratype25">madhurasaññino hutvā — </p>
	<p class="paratype21">“caranti bālā dummedhā, amitteneva attanā. </p>
	<p class="paratype22">karontā pāpakaṃ kammaṃ, yaṃ hoti kaṭukapphalan”ti. (dha. pa. 66) — </p>
	<p class="paratype25">ettakampi na jānanti. </p>
	<p class="paratype21">“na taṃ kammaṃ kataṃ sādhu, yaṃ katvā anutappati. </p>
	<p class="paratype22">yassa assumukho rodaṃ, vipākaṃ paṭisevatī”ti. (dha. pa. 67).</p>
	<p class="paratype03"><b>na ca nandanti sarīradhārino</b>ti tāta cūḷatuṇḍila, ye panete sarīradhārino sattā, te attano maraṇe āgacchante ṭhapetvā sīhamigarājahatthājānīyāssājānīyakhīṇāsave avasesā bodhisattaṃ ādiṃ katvā abhāyantā nāma natthi. </p>
	<p class="paratype21">“sabbe tasanti daṇḍassa, sabbe bhāyanti maccuno. </p>
	<p class="paratype22">attānaṃ upamaṃ katvā, na haneyya na ghātaye”ti. (dha. pa. 129).</p>
	<p class="paratype03"><b>puṇṇāyā</b>ti guṇapuṇṇāya. <b>puṇṇamāsiyā</b>ti puṇṇacandayuttāya, māsaṃ vā pūretvā ṭhitāya. tadā kira puṇṇamāsī uposathadivaso hoti. <b>ramamānāva jahanti jīvita</b>nti tāta cūḷatuṇḍila, mā soci mā paridevi, maraṇassa nāma te bhāyanti, yesaṃ abbhantare sīlādiguṇā natthi. mayaṃ pana sīlācārasampannā puññavanto, tasmā amhādisā sattā ramamānāva jahanti jīvitanti.</p>
	<p class="paratype03">evaṃ mahāsatto madhurena sarena buddhalīḷāya dhammaṃ desesi. mahājanakāyā aṅguliyo phoṭesuṃ, celukkhepā ca pavattiṃsu, sādhukārasaddapuṇṇaṃ antalikkhaṃ ahosi. bārāṇasirājā bodhisattaṃ rajjena pūjetvā mahallikāya yasaṃ datvā ubhopi te gandhodakena nhāpetvā gandhādīhi vilimpāpetvā gīvāsu maṇiratanāni piḷandhāpetvā gharaṃ netvā puttaṭṭhāne ṭhapetvā mahantena parivārena paṭijaggi. bodhisatto rañño pañca sīlāni adāsi. sabbe bārāṇasivāsino ca kāsiraṭṭhavāsino ca pañca sīlāni rakkhiṃsu. mahāsatto nesaṃ pakkhadivasesu dhammaṃ desesi, vinicchaye nisīditvā aḍḍe tīresi. tasmiṃ dharamāne kūṭaḍḍakārakā nāma nāhesuṃ. aparabhāge rājā kālamakāsi. mahāsatto tassa sarīraparihāraṃ kāretvā vinicchaye potthake likhāpetvā “imaṃ potthakaṃ oloketvā aḍḍaṃ tīreyyāthā”ti vatvā mahājanassa dhammaṃ desetvā appamādena ovādaṃ datvā sabbesaṃ rodantānaṃ paridevantānaññeva saddhiṃ cūḷatuṇḍilena araññaṃ pāvisi. tadā bodhisattassa ovādo saṭṭhi vassasahassāni pavatti.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so maraṇabhīruko bhikkhu sotāpattiphale patiṭṭhahi.</p>
	<p class="paratype03">tadā rājā ānando ahosi, cūḷatuṇḍilo maraṇabhīruko bhikkhu, parisā buddhaparisā, mahātuṇḍilo pana ahameva ahosinti. </p>
	<p class="paratype06">tuṇḍilajātakavaṇṇanā tatiyā. </p> 
</body>
</html>