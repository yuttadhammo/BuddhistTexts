<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [456] 2. juṇhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>11. ekādasakanipāto</h3>
	<h4>[456] 2. juṇhajātakavaṇṇanā</h4>
	<p class="paratype03"><b>suṇohi mayhaṃ vacanaṃ janindā</b>ti idaṃ satthā jetavane viharanto ānandattherena laddhavare ārabbha kathesi. paṭhamabodhiyañhi vīsati vassāni bhagavato anibaddhupaṭṭhākā ahesuṃ. ekadā thero nāgasamālo, ekadā nāgito, ekadā upavāṇo, ekadā sunakkhatto, ekadā cundo, ekadā nando, ekadā sāgato, ekadā meghiyo bhagavantaṃ upaṭṭhahi. athekadivasaṃ bhagavā bhikkhū āmantesi “bhikkhave, idānimhi mahallako, ekacce bhikkhū ‘iminā maggena gacchāmā’ti vutte aññena gacchanti, ekacce mayhaṃ pattacīvaraṃ bhūmiyaṃ nikkhipanti, nibaddhupaṭṭhākaṃ me ekaṃ bhikkhuṃ jānāthā”ti. “bhante, ahaṃ upaṭṭhahissāmi, ahaṃ upaṭṭhahissāmī”ti sirasi añjaliṃ katvā uṭṭhite sāriputtattherādayo “tumhākaṃ patthanā matthakaṃ pattā, alan”ti paṭikkhipi. tato bhikkhū ānandattheraṃ “tvaṃ āvuso, upaṭṭhākaṭṭhānaṃ yācāhī”ti āhaṃsu. thero “sace me bhante, bhagavā attanā laddhacīvaraṃ na dassati, piṇḍapātaṃ na dassati, ekagandhakuṭiyaṃ vasituṃ na dassati, maṃ gahetvā nimantanaṃ na gamissati, sace pana bhagavā mayā gahitaṃ nimantanaṃ gamissati, sace ahaṃ tiroraṭṭhā tirojanapadā bhagavantaṃ daṭṭhuṃ āgataṃ parisaṃ āgatakkhaṇeyeva dassetuṃ labhissāmi, yadā me kaṅkhā uppajjati, tasmiṃ khaṇeyeva bhagavantaṃ upasaṅkamituṃ labhissāmi, sace yaṃ bhagavā mama parammukhā dhammaṃ katheti, taṃ āgantvā mayhaṃ kathessati, evāhaṃ bhagavantaṃ upaṭṭhahissāmī”ti ime cattāro paṭikkhepe catasso ca āyācanāti aṭṭha vare yāci, bhagavāpissa adāsi.</p>
	<p class="paratype03">so tato paṭṭhāya pañcavīsati vassāni nibaddhupaṭṭhāko ahosi. so pañcasu ṭhānesu etadagge ṭhapanaṃ patvā āgamasampadā, adhigamasampadā, pubbahetusampadā, attatthaparipucchāsampadā, titthavāsasampadā, yonisomanasikārasampadā, buddhūpanissayasampadāti imāhi sattahi sampadāhi samannāgato buddhassa santike aṭṭhavaradāyajjaṃ labhitvā buddhasāsane paññāto gaganamajjhe cando viya pākaṭo ahosi. athekadivasaṃ bhikkhū dhammasabhāyaṃ kathaṃ samuṭṭhāpesuṃ “āvuso, tathāgato ānandattheraṃ varadānena santappesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepāhaṃ ānandaṃ varena santappesiṃ, pubbepāhaṃ yaṃ yaṃ esa yāci, taṃ taṃ adāsiṃyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa putto juṇhakumāro nāma hutvā takkasilāyaṃ sippaṃ uggahetvā ācariyassa anuyogaṃ datvā rattibhāge andhakāre ācariyassa gharā nikkhamitvā attano nivāsaṭṭhānaṃ vegena gacchanto aññataraṃ brāhmaṇaṃ bhikkhaṃ caritvā attano nivāsaṭṭhānaṃ gacchantaṃ apassanto bāhunā paharitvā tassa bhattapātiṃ bhindiṃ, brāhmaṇo patitvā viravi. kumāro kāruññena nivattitvā taṃ hatthe gahetvā uṭṭhāpesi. brāhmaṇo “tayā, tāta, mama bhikkhābhājanaṃ bhinnaṃ, bhattamūlaṃ me dehī”ti āha. kumāro “brāhmaṇa, na dānāhaṃ tava bhattamūlaṃ dātuṃ sakkomi, ahaṃ kho pana kāsikarañño putto juṇhakumāro nāma, mayi rajje patiṭṭhite āgantvā maṃ dhanaṃ yāceyyāsī”ti vatvā niṭṭhitasippo ācariyaṃ vanditvā bārāṇasiṃ gantvā pitu sippaṃ dassesi. pitā “jīvantena me putto diṭṭho, rājabhūtampi naṃ passissāmī”ti rajje abhisiñci. so juṇharājā nāma hutvā dhammena rajjaṃ kāresi. brāhmaṇo taṃ pavattiṃ sutvā “idāni mama bhattamūlaṃ āharissāmī”ti bārāṇasiṃ gantvā rājānaṃ alaṅkatanagaraṃ padakkhiṇaṃ karontameva disvā ekasmiṃ unnatappadese ṭhito hatthaṃ pasāretvā jayāpesi. atha naṃ rājā anoloketvāva atikkami. brāhmaṇo tena adiṭṭhabhāvaṃ ñatvā kathaṃ samuṭṭhāpento paṭhamaṃ gāthamāha — </p>
	<p class="paratype40">13<b>.</b> </p>
	<p class="paratype21">“suṇohi mayhaṃ vacanaṃ janinda, atthena juṇhamhi idhānupatto. </p>
	<p class="paratype22">na brāhmaṇe addhike tiṭṭhamāne, gantabbamāhu dvipadinda seṭṭhā”ti.</p>
	<p class="paratype03">tattha <b>juṇhamhī</b>ti mahārāja, tayi juṇhamhi ahaṃ ekena atthena idhānuppatto, na nikkāraṇā idhāgatomhīti dīpeti. <b>addhike</b>ti addhānaṃ āgate. <b>gantabba</b>nti taṃ addhikaṃ addhānamāgataṃ yācamānaṃ brāhmaṇaṃ anoloketvāva gantabbanti paṇḍitā na āhu na kathentīti.</p>
	<p class="paratype03">rājā tassa vacanaṃ sutvā hatthiṃ vajiraṅkusena niggahetvā dutiyaṃ gāthamāha — </p>
	<p class="paratype40">14<b>.</b> </p>
	<p class="paratype21">“suṇomi tiṭṭhāmi vadehi brahme, yenāsi atthena idhānupatto. </p>
	<p class="paratype22">kaṃ vā tvamatthaṃ mayi patthayāno, idhāgamo brahme tadiṅgha brūhī”ti.</p>
	<p class="paratype03">tattha <b>iṅghā</b>ti codanatthe nipāto.</p>
	<p class="paratype03">tato paraṃ brāhmaṇassa ca rañño ca vacanapaṭivacanavasena sesagāthā kathitā — </p>
	<p class="paratype40">15<b>.</b> </p>
	<p class="paratype21">“dadāhi me gāmavarāni pañca, dāsīsataṃ satta gavaṃsatāni. </p>
	<p class="paratype22">parosahassañca suvaṇṇanikkhe, bhariyā ca me sādisī dve dadāhi. </p>
	<p class="paratype40">16<b>.</b> </p>
	<p class="paratype21">“tapo nu te brāhmaṇa bhiṃsarūpo, mantā nu te brāhmaṇa cittarūpā. </p>
	<p class="paratype22">yakkhā nu te assavā santi keci, atthaṃ vā me abhijānāsi kattaṃ. </p>
	<p class="paratype40">17<b>.</b> </p>
	<p class="paratype21">“na me tapo atthi na cāpi mantā, yakkhāpi me assavā natthi keci. </p>
	<p class="paratype22">atthampi te nābhijānāmi kattaṃ, pubbe ca kho saṅgatimattamāsi. </p>
	<p class="paratype40">18<b>.</b> </p>
	<p class="paratype21">“paṭhamaṃ idaṃ dassanaṃ jānato me, na tābhijānāmi ito puratthā. </p>
	<p class="paratype22">akkhāhi me pucchito etamatthaṃ, kadā kuhiṃ vā ahu saṅgamo no. </p>
	<p class="paratype40">19<b>.</b> </p>
	<p class="paratype21">“gandhārarājassa puramhi ramme, avasimhase takkasīlāyaṃ deva. </p>
	<p class="paratype22">tatthandhakāramhi timīsikāyaṃ, aṃsena aṃsaṃ samaghaṭṭayimha. </p>
	<p class="paratype40">20<b>.</b> </p>
	<p class="paratype21">“te tattha ṭhatvāna ubho janinda, sārāṇiyaṃ vītisārayimha tattha. </p>
	<p class="paratype22">sāyeva no saṅgatimattamāsi, tato na pacchā na pure ahosi. </p>
	<p class="paratype40">21<b>.</b> </p>
	<p class="paratype21">“yadā kadāci manujesu brahme, samāgamo sappurisena hoti. </p>
	<p class="paratype22">na paṇḍitā saṅgatisanthavāni, pubbe kataṃ vāpi vināsayanti. </p>
	<p class="paratype40">22<b>.</b> </p>
	<p class="paratype21">“bālāva kho saṅgatisanthavāni, pubbe kataṃ vāpi vināsayanti. </p>
	<p class="paratype22">bahumpi bālesu kataṃ vinassati, tathā hi bālā akataññurūpā. </p>
	<p class="paratype40">23<b>.</b> </p>
	<p class="paratype21">“dhīrā ca kho saṅgatisanthavāni, pubbe kataṃ vāpi na nāsayanti. </p>
	<p class="paratype22">appampi dhīresu kataṃ na nassati, tathā hi dhīrā sukataññurūpā. </p>
	<p class="paratype40">24<b>.</b> </p>
	<p class="paratype21">“dadāmi te gāmavarāni pañca, dāsīsataṃ satta gavaṃsatāni. </p>
	<p class="paratype22">parosahassañca suvaṇṇanikkhe, bhariyā ca te sādisī dve dadāmi. </p>
	<p class="paratype40">25<b>.</b> </p>
	<p class="paratype21">“evaṃ sataṃ hoti samecca rāja, nakkhattarājāriva tārakānaṃ. </p>
	<p class="paratype22">āpūratī kāsipatī tathāhaṃ, tayāpi me saṅgamo ajja laddho”ti.</p>
	<p class="paratype03">tattha <b>sādisī</b>ti rūpavaṇṇajātikulapadesena mayā sādisī ekasadisā dve mahāyasā bhariyā ca me dehīti attho. <b>bhiṃsarūpo</b>ti kiṃ nu te brāhmaṇa balavarūpasīlācāraguṇasaṅkhātaṃ tapokammaṃ atthīti pucchati. <b>mantā nu te</b>ti udāhu vicitrarūpā sabbatthasādhakā mantā te atthi. <b>assavā</b>ti vacanakārakā icchiticchitadāyakā yakkhā vā te keci santi. <b>katta</b>nti kataṃ, udāhu tayā kataṃ kiñci mama atthaṃ abhijānāsīti pucchati. <b>saṅgatimatta</b>nti samāgamamattaṃ tayā saddhiṃ pubbe mama āsīti vadati. <b>jānato me</b>ti jānantassa mama idaṃ paṭhamaṃ tava dassanaṃ. <b>na tābhijānāmī</b>ti na taṃ abhijānāmi. <b>timīsikāya</b>nti bahalatimirāyaṃ rattiyaṃ. <b>te tattha ṭhatvānā</b>ti te mayaṃ tasmiṃ aṃsena aṃsaṃ ghaṭṭitaṭṭhāne ṭhatvā <b>vītisārayimha tatthā</b>ti tasmiṃyeva ṭhāne saritabbayuttakaṃ kathaṃ vītisārayimha, ahaṃ “bhikkhābhājanaṃ me tayā bhinnaṃ, bhattamūlaṃ me dehī”ti avacaṃ, tvaṃ “idānāhaṃ tava bhattamūlaṃ dātuṃ na sakkomi, ahaṃ kho pana kāsikarañño putto juṇhakumāro nāma, mayi rajje patiṭṭhite āgantvā maṃ dhanaṃ yāceyyāsī”ti avacāti imaṃ sāraṇīyakathaṃ karimhāti āha. <b>sāyeva no saṅgatimattamāsī</b>ti deva, amhākaṃ sāyeva aññamaññaṃ saṅgatimattamāsi, ekamuhuttikamahosīti dīpeti. <b>tato</b>ti tato pana taṃmuhuttikamittadhammato pacchā vā pure vā kadāci amhākaṃ saṅgati nāma na bhūtapubbā.</p>
	<p class="paratype03"><b>na paṇḍitā</b>ti brāhmaṇa paṇḍitā nāma taṃmuhuttikaṃ saṅgatiṃ vā cirakālasanthavāni vā yaṃ kiñci pubbe kataguṇaṃ vā na nāsenti. <b>bahumpī</b>ti bahukampi . <b>akataññurūpā</b>ti yasmā bālā akataññusabhāvā, tasmā tesu bahumpi kataṃ nassatīti attho. <b>sukataññurūpā</b>ti suṭṭhu kataññusabhāvā. etthāpi tatthāpi <b>tathā hī</b>ti <b>hi</b>-kāro kāraṇattho. <b>dadāmi te</b>ti brāhmaṇena yācitayācitaṃ dadanto evamāha. <b>evaṃ sata</b>nti brāhmaṇo rañño anumodanaṃ karonto vadati, sataṃ sappurisānaṃ ekavārampi samecca saṅgati nāma evaṃ hoti. <b>nakkhattarājārivā</b>ti ettha <b>ra</b>-kāro nipātamattaṃ. <b>tārakāna</b>nti tārakagaṇamajjhe. <b>kāsipatī</b>ti rājānamālapati. idaṃ vuttaṃ hoti — “deva, kāsiraṭṭhādhipati yathā cando tārakānaṃ majjhe ṭhito tārakagaṇaparivuto pāṭipadato paṭṭhāya yāva puṇṇamā āpūrati, tathā ahampi ajja tayā dinnehi gāmavarādīhi āpūrāmī”ti. <b>tayāpi me</b>ti mayā pubbe tayā saddhiṃ laddhopi saṅgamo aladdhova, ajja pana mama manorathassa nipphannattā mayā tayā saha saṅgamo laddho nāmāti nipphannaṃ me tayā saddhiṃ mittaphalanti vadati. bodhisatto tassa mahantaṃ yasaṃ adāsi. </p>
	<p class="paratype01">satthā imaṃ dhammadesanaṃ āharitvā “na, bhikkhave, idāneva, pubbepāhaṃ ānandaṃ varena santappesiṃ yevā”ti vatvā jātakaṃ samodhānesi — “tadā brāhmaṇo ānando ahosi, rājā pana ahameva ahosin”ti. </p>
	<p class="paratype06">juṇhajātakavaṇṇanā dutiyā. </p> 
</body>
</html>