<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [431] 5. haritacajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[431] 5. haritacajātakavaṇṇanā</h4>
	<p class="paratype03"><b>sutaṃ metaṃ mahābrahme</b>ti idaṃ satthā jetavane viharanto ukkaṇṭhitabhikkhuṃ ārabbha kathesi. tañhi bhikkhuṃ ekaṃ alaṅkatamātugāmaṃ disvā ukkaṇṭhitaṃ dīghakesanakhalomaṃ vibbhamitukāmaṃ ācariyupajjhāyehi aruciyā ānītaṃ. satthā “saccaṃ kira tvaṃ bhikkhu ukkaṇṭhitosī”ti pucchitvā “saccaṃ, bhante”ti vutte “kiṃkāraṇā”ti vatvā “alaṅkatamātugāmaṃ disvā kilesavasena, bhante”ti vutte “bhikkhu kileso nāma guṇaviddhaṃsako appassādo niraye nibbattāpeti, esa pana kileso kiṃkāraṇā taṃ na kilamessati? na hi sineruṃ paharitvā paharaṇavāto purāṇapaṇṇassa lajjati, imañhi kilesaṃ nissāya bodhiñāṇassa anupadaṃ caramānā pañcābhiññāṭṭhasamāpattilābhino visuddhamahāpurisāpi satiṃ upaṭṭhapetuṃ asakkontā jhānaṃ antaradhāpesun”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ nigame asītikoṭivibhave brāhmaṇakule nibbatti, kañcanachavitāya panassa “haritacakumāro”ti nāmaṃ kariṃsu. so vayappatto takkasilaṃ gantvā uggahitasippo kuṭumbaṃ saṇṭhapetvā mātāpitūnaṃ accayena dhanavilokanaṃ katvā “dhanameva paññāyati, dhanassa uppādakā na paññāyanti, mayāpi maraṇamukhe cuṇṇavicuṇṇena bhavitabban”ti maraṇabhayabhīto mahādānaṃ datvā himavantaṃ pavisitvā isipabbajjaṃ pabbajitvā sattame divase abhiññā ca samāpattiyo ca nibbattetvā tattha ciraṃ vanamūlaphalāhāro yāpetvā loṇambilasevanatthāya pabbatā otaritvā anupubbena bārāṇasiṃ patvā rājuyyāne vasitvā punadivase bārāṇasiyaṃ bhikkhāya caranto rājadvāraṃ sampāpuṇi. rājā taṃ disvā pasannacitto pakkosāpetvā samussitasetacchatte rājapallaṅke nisīdāpetvā nānaggarasabhojanaṃ bhojetvā anumodanāvasāne atirekataraṃ pasīditvā “kahaṃ, bhante, gacchathā”ti vatvā “vassāvāsaṭṭhānaṃ upadhārema, mahārājā”ti vutte “sādhu, bhante”ti bhuttapātarāso taṃ ādāya uyyānaṃ gantvā tattha rattiṭṭhānadivāṭṭhānādīni kārāpetvā uyyānapālaṃ paricārakaṃ katvā datvā vanditvā nikkhami. mahāsatto tato paṭṭhāya nibaddhaṃ rañño gehe bhuñjanto dvādasa vassāni tattha vasi.</p>
	<p class="paratype03">athekadivasaṃ rājā paccantaṃ kupitaṃ vūpasametuṃ gacchanto “amhākaṃ puññakkhettaṃ mā pamajjī”ti mahāsattaṃ deviyā niyyādetvā agamāsi. tato paṭṭhāya sā mahāsattaṃ sahatthā parivisati. athekadivasaṃ sā bhojanaṃ sampādetvā tasmiṃ cirāyamāne gandhodakena nhatvā saṇhaṃ maṭṭhasāṭakaṃ nivāsetvā sīhapañjaraṃ vivarāpetvā sarīre vātaṃ paharāpentī khuddakamañcake nipajji. mahāsattopi divātaraṃ sunivattho supāruto bhikkhābhājanaṃ ādāya ākāsenāgantvā sīhapañjaraṃ pāpuṇi. deviyā tassa vākacirasaddaṃ sutvā vegena uṭṭhahantiyā maṭṭhasāṭako bhassi, mahāsattassa visabhāgārammaṇaṃ cakkhuṃ paṭihaññi. athassa anekavassakoṭisatasahassakāle abbhantare nivutthakileso karaṇḍake sayitāasīviso viya uṭṭhahitvā jhānaṃ antaradhāpesi. so satiṃ upaṭṭhāpetuṃ asakkonto gantvā deviṃ hatthe gaṇhi, tāvadeva sāṇiṃ parikkhipiṃsu. so tāya saddhiṃ lokadhammaṃ sevitvā bhuñjitvā uyyānaṃ gantvā tato paṭṭhāya devasikaṃ tatheva akāsi. tassa tāya saddhiṃ lokadhammapaṭisevanaṃ sakalanagare pākaṭaṃ jātaṃ. amaccā “haritacatāpaso evamakāsī”ti rañño paṇṇaṃ pahiṇiṃsu. rājā “maṃ bhinditukāmā evaṃ vadantī”ti asaddahitvā paccantaṃ vūpasametvā bārāṇasiṃ paccāgantvā nagaraṃ padakkhiṇaṃ katvā deviyā santikaṃ gantvā “saccaṃ, kira mama ayyo haritacatāpaso tayā saddhiṃ lokadhammaṃ paṭisevatī”ti pucchi. “saccaṃ, devā”ti. so tassāpi asaddahitvā “tameva paṭipucchissāmī”ti uyyānaṃ gantvā vanditvā ekamantaṃ nisīditvā taṃ pucchanto paṭhamaṃ gāthamāha — </p>
	<p class="paratype40">40<b>.</b> </p>
	<p class="paratype21">“sutaṃ metaṃ mahābrahme, kāme bhuñjati hārito. </p>
	<p class="paratype22">kaccetaṃ vacanaṃ tucchaṃ, kacci suddho iriyyasī”ti.</p>
	<p class="paratype03">tattha <b>kacceta</b>nti kacci etaṃ “hārito kāme paribhuñjatī”ti amhehi sutaṃ vacanaṃ tucchaṃ abhūtaṃ, kacci tvaṃ suddho iriyyasi viharasīti.</p>
	<p class="paratype03">so cintesi — “ayaṃ rājā ‘nāhaṃ paribhuñjāmī’ti vuttepi mama saddahissateva, imasmiṃ loke saccasadisī patiṭṭhā nāma natthi. ujjhitasaccā hi bodhimūle nisīditvā bodhiṃ pāpuṇituṃ na sakkonti, mayā saccameva kathetuṃ vaṭṭatī”ti. bodhisattassa hi ekaccesu ṭhānesu pāṇātipātopi adinnādānampi kāmesumicchācāropi surāmerayamajjapānampi hotiyeva, atthabhedakavisaṃvādanaṃ purakkhatvā musāvādo nāma na hoti, tasmā so saccameva kathento dutiyaṃ gāthamāha — </p>
	<p class="paratype40">41<b>.</b> </p>
	<p class="paratype21">“evametaṃ mahārāja, yathā te vacanaṃ sutaṃ. </p>
	<p class="paratype22">kummaggaṃ paṭipannosmi, mohaneyyesu mucchito”ti.</p>
	<p class="paratype03">tattha <b>mohaneyyesū</b>ti kāmaguṇesu. kāmaguṇesu hi loko muyhati, te ca lokaṃ mohayanti, tasmā te “mohaneyyā”ti vuccantīti.</p>
	<p class="paratype03">taṃ sutvā rājā tatiyaṃ gāthamāha — </p>
	<p class="paratype40">42<b>.</b> </p>
	<p class="paratype21">“adu paññā kimatthiyā, nipuṇā sādhucintinī. </p>
	<p class="paratype22">yāya uppatitaṃ rāgaṃ, kiṃ mano na vinodaye”ti.</p>
	<p class="paratype03">tattha <b>adū</b>ti nipāto. idaṃ vuttaṃ hoti — bhante, gilānassa nāma bhesajjaṃ, pipāsitassa pānīyaṃ paṭisaraṇaṃ, tumhākaṃ panesā nipuṇā sādhūnaṃ atthānaṃ cintinī paññā kimatthiyā, yāya puna uppatitaṃ rāgaṃ <b>kiṃ mano na vinodaye,</b> kiṃ cittaṃ vinodetuṃ nāsakkhīti.</p>
	<p class="paratype03">athassa kilesabalaṃ dassento hārito catutthaṃ gāthamāha — </p>
	<p class="paratype40">43<b>.</b> </p>
	<p class="paratype21">“cattārome mahārāja, loke atibalā bhusā. </p>
	<p class="paratype22">rāgo doso mado moho, yattha paññā na gādhatī”ti.</p>
	<p class="paratype03">tattha <b>yatthā</b>ti yesu pariyuṭṭhānaṃ pattesu mahoghe patitā viya paññā gādhaṃ patiṭṭhaṃ na labhati.</p>
	<p class="paratype03">taṃ sutvā rājā pañcamaṃ gāthamāha — </p>
	<p class="paratype40">44<b>.</b> </p>
	<p class="paratype21">“arahā sīlasampanno, suddho carati hārito. </p>
	<p class="paratype22">medhāvī paṇḍito ceva, iti no sammato bhavan”ti.</p>
	<p class="paratype03">tattha <b>iti no sammato</b>ti evaṃ amhākaṃ sammato sambhāvito bhavaṃ.</p>
	<p class="paratype03">tato hārito chaṭṭhamaṃ gāthamāha — </p>
	<p class="paratype40">45<b>.</b> </p>
	<p class="paratype21">“medhāvīnampi hiṃsanti, isiṃ dhammaguṇe rataṃ. </p>
	<p class="paratype22">vitakkā pāpakā rāja, subhā rāgūpasaṃhitā”ti.</p>
	<p class="paratype03">tattha <b>subhā</b>ti subhanimittaggahaṇena pavattāti.</p>
	<p class="paratype03">atha naṃ kilesappahāne ussāhaṃ kārento rājā sattamaṃ gāthamāha — </p>
	<p class="paratype40">46<b>.</b> </p>
	<p class="paratype21">“uppannāyaṃ sarīrajo, rāgo vaṇṇavidūsano tava. </p>
	<p class="paratype22">taṃ pajaha bhaddamatthu te, bahunnāsi medhāvisammato”ti.</p>
	<p class="paratype03">tattha <b>vaṇṇavidūsano tavā</b>ti tava sarīravaṇṇassa ca guṇavaṇṇassa ca vidūsano. <b>bahunnāsī</b>ti bahūnaṃ āsi medhāvīti sammato.</p>
	<p class="paratype03">tato mahāsatto satiṃ labhitvā kāmesu ādīnavaṃ sallakkhetvā aṭṭhamaṃ gāthamāha — </p>
	<p class="paratype40">47<b>.</b> </p>
	<p class="paratype21">“te andhakārake kāme, bahudukkhe mahāvise. </p>
	<p class="paratype22">tesaṃ mūlaṃ gavesissaṃ, checchaṃ rāgaṃ sabandhanan”ti.</p>
	<p class="paratype03">tattha <b>andhakārake</b>ti paññācakkhuvināsanato andhabhāvakare. <b>bahudukkhe</b>ti ettha “appassādā kāmā”tiādīni (ma. ni. 1.234; pāci. 417; cūḷava. 65) suttāni haritvā tesaṃ bahudukkhatā dassetabbā. <b>mahāvise</b>ti sampayuttakilesavisassa ceva vipākavisassa ca mahantatāya mahāvise. <b>tesaṃ mūla</b>nti te vuttappakāre kāme pahātuṃ tesaṃ mūlaṃ gavesissaṃ pariyesissāmi. kiṃ pana tesaṃ mūlanti? ayonisomanasikāro. <b>checchaṃ rāgaṃ sabandhana</b>nti mahārāja, idāneva paññākhaggena paharitvā subhanimittabandhanena sabandhanaṃ rāgaṃ chindissāmīti.</p>
	<p class="paratype03">idañca pana vatvā “mahārāja, okāsaṃ tāva me karohī”ti okāsaṃ kāretvā paṇṇasālaṃ pavisitvā kasiṇamaṇḍalaṃ oloketvā puna naṭṭhajjhānaṃ uppādetvā paṇṇasālato nikkhamitvā ākāse pallaṅkena nisīditvā rañño dhammaṃ desetvā “mahārāja, ahaṃ aṭṭhāne vutthakāraṇā mahājanamajjhe garahappatto, appamatto hohi, puna dāni ahaṃ anitthigandhavanasaṇḍameva gamissāmī”ti rañño rodantassa paridevantassa himavantameva gantvā aparihīnajjhāno brahmalokūpago ahosi.</p>
	<p class="paratype03">satthā taṃ kāraṇaṃ ñatvā — </p>
	<p class="paratype40">48<b>.</b> </p>
	<p class="paratype21">“idaṃ vatvāna hārito, isi saccaparakkamo. </p>
	<p class="paratype22">kāmarāgaṃ virājetvā, brahmalokūpago ahū”ti. — </p>
	<p class="paratype25">abhisambuddho hutvā imaṃ gāthaṃ vatvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu arahatte patiṭṭhahi.</p>
	<p class="paratype03">tadā rājā ānando ahosi, haritacatāpaso pana ahameva ahosinti. </p>
	<p class="paratype06">haritacajātakavaṇṇanā pañcamā. </p> 
</body>
</html>