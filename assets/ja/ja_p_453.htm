<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [447] 9. mahādhammapālajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[447] 9. mahādhammapālajātakavaṇṇanā</h4>
	<p class="paratype03"><b>kiṃ</b> <b>te vata</b>nti idaṃ satthā paṭhamagamanena kapilapuraṃ gantvā nigrodhārāme viharanto pitu nivesane rañño asaddahanaṃ ārabbha kathesi. tadā hi suddhodanamahārājā vīsatisahassabhikkhuparivārassa bhagavato attano nivesane yāgukhajjakaṃ datvā antarābhatte sammodanīyaṃ kathaṃ kathento “bhante, tumhākaṃ padhānakāle devatā āgantvā ākāse ṭhatvā ‘putto te siddhatthakumāro appāhāratāya mato’ti mayhaṃ ārocesun”ti āha. satthārā ca “saddahi, mahārājā”ti vutte “na saddahiṃ, bhante, ākāse ṭhatvā kathentiyopi devatā, ‘mama puttassa bodhitale buddhattaṃ appatvā parinibbānaṃ nāma natthī’ti paṭikkhipin”ti āha. “mahārāja, pubbepi tvaṃ mahādhammapālakālepi ‘putto te mato imānissa aṭṭhīnī’ti dassetvā vadantassapi disāpāmokkhācariyassa ‘amhākaṃ kule taruṇakāle kālakiriyā nāma natthī’ti na saddahi, idāni pana kasmā saddahissasī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente kāsiraṭṭhe dhammapālagāmo nāma ahosi. so dhammapālakulassa vasanatāya etaṃ nāmaṃ labhi. tattha dasannaṃ kusalakammapathānaṃ pālanato “dhammapālo”tveva paññāto brāhmaṇo paṭivasati, tassa kule antamaso dāsakammakarāpi dānaṃ denti, sīlaṃ rakkhanti, uposathakammaṃ karonti. tadā bodhisatto tasmiṃ kule nibbatti, “dhammapālakumāro”tvevassa nāmaṃ kariṃsu. atha naṃ vayappattaṃ pitā sahassaṃ datvā sippuggahaṇatthāya takkasilaṃ pesesi. so tattha gantvā disāpāmokkhācariyassa santike sippaṃ uggaṇhi, pañcannaṃ māṇavakasatānaṃ jeṭṭhantevāsiko ahosi. tadā ācariyassa jeṭṭhaputto kālamakāsi. ācariyo māṇavakaparivuto ñātigaṇena saddhiṃ rodanto kandanto susāne tassa sarīrakiccaṃ kāreti. tattha ācariyo ca ñātivaggo cassa antevāsikā ca rodanti paridevanti, dhammapāloyeveko na rodati na paridevati. apica kho pana tesu pañcasatesu māṇavesu susānā āgamma ācariyassa santike nisīditvā “aho evarūpo nāma ācārasampanno taruṇamāṇavo taruṇakāleyeva mātāpitūhi vippayutto maraṇappatto”ti vadantesu “sammā, tumhe ‘taruṇo’ti bhaṇatha, atha kasmā taruṇakāleyeva marati, nanu ayuttaṃ taruṇakāle maritun”ti āha.</p>
	<p class="paratype03">atha naṃ te āhaṃsu “kiṃ pana samma, tvaṃ imesaṃ sattānaṃ maraṇabhāvaṃ na jānāsī”ti? jānāmi, taruṇakāle pana na maranti, mahallakakāleyeva marantīti. nanu aniccā sabbe saṅkhārā hutvā abhāvinoti? “saccaṃ aniccā, daharakāle pana sattā na maranti, mahallakakāle maranti, aniccataṃ pāpuṇantī”ti. “kiṃ samma, dhammapāla, tumhākaṃ gehe na keci marantī”ti? “daharakāle pana na maranti, mahallakakāleyeva marantī”ti. “kiṃ panesā tumhākaṃ kulapaveṇī”ti? “āma kulapaveṇī”ti. māṇavā taṃ tassa kathaṃ ācariyassa ārocesuṃ. atha naṃ so pakkosāpetvā pucchi “saccaṃ kira tāta dhammapāla, tumhākaṃ kule daharakāle na mīyantī”ti? “saccaṃ ācariyā”ti. so tassa vacanaṃ sutvā cintesi “ayaṃ ativiya acchariyaṃ vadati, imassa pitu santikaṃ gantvā pucchitvā sace etaṃ saccaṃ, ahampi tameva dhammaṃ pūressāmī”ti. so puttassa kattabbakiccaṃ katvā sattaṭṭhadivasaccayena dhammapālaṃ pakkosāpetvā “tāta, ahaṃ khippaṃ āgamissāmi, yāva mamāgamanā ime māṇave sippaṃ vācehī”ti vatvā ekassa eḷakassa aṭṭhīni gahetvā dhovitvā pasibbake katvā ekaṃ cūḷupaṭṭhākaṃ ādāya takkasilato nikkhamitvā anupubbena taṃ gāmaṃ patvā “kataraṃ mahādhammapālassa gehan”ti pucchitvā gantvā dvāre aṭṭhāsi. brāhmaṇassa dāsamanussesu yo yo paṭhamaṃ addasa, so so ācariyassa hatthato chattaṃ gaṇhi, upāhanaṃ gaṇhi, upaṭṭhākassapi hatthato pasibbakaṃ gaṇhi. “puttassa vo dhammapālakumārassa ācariyo dvāre ṭhitoti kumārassa pitu ārocethā”ti ca vuttā “sādhū”ti gantvā ārocayiṃsu. so vegena dvāramūlaṃ gantvā “ito ethā”ti taṃ gharaṃ abhinetvā pallaṅke nisīdāpetvā sabbaṃ pādadhovanādikiccaṃ akāsi.</p>
	<p class="paratype03">ācariyo bhuttabhojano sukhakathāya nisinnakāle “brāhmaṇa, putto te dhammapālakumāro paññavā tiṇṇaṃ vedānaṃ aṭṭhārasannañca sippānaṃ nipphattiṃ patto, apica kho panekena aphāsukena jīvitakkhayaṃ patto, sabbe saṅkhārā aniccā, mā socitthā”ti āha. brāhmaṇo pāṇiṃ paharitvā mahāhasitaṃ hasi. “kiṃ nu brāhmaṇa, hasasī”ti ca vutte “mayhaṃ putto na marati, añño koci mato bhavissatī”ti āha. “brāhmaṇa, puttoyeva te mato, puttasseva te aṭṭhīni disvā saddahā”ti aṭṭhīni nīharitvā “imāni te puttassa aṭṭhīnī”ti āha. etāni eḷakassa vā sunakhassa vā bhavissanti, mayhaṃ pana putto na marati, amhākāñhi kule yāva sattamā kulaparivaṭṭā taruṇakāle matapubbā nāma natthi, tvaṃ musā bhaṇasīti. tasmiṃ khaṇe sabbepi pāṇiṃ paharitvā mahāhasitaṃ hasiṃsu. ācariyo taṃ acchariyaṃ disvā somanassappatto hutvā “brāhmaṇa, tumhākaṃ kulapaveṇiyaṃ daharānaṃ amaraṇena na sakkā ahetukena bhavituṃ, kena vo kāraṇena daharā na mīyantī”ti pucchanto paṭhamaṃ gāthamāha — </p>
	<p class="paratype40">92<b>.</b> </p>
	<p class="paratype21">“kiṃ te vataṃ kiṃ pana brahmacariyaṃ, kissa suciṇṇassa ayaṃ vipāko. </p>
	<p class="paratype22">akkhāhi me brāhmaṇa etamatthaṃ, kasmā nu tumhaṃ daharā na mīyare”ti.</p>
	<p class="paratype03">tattha <b>vata</b>nti vatasamādānaṃ. <b>brahmacariya</b>nti seṭṭhacariyaṃ. <b>kissa suciṇṇassā</b>ti tumhākaṃ kule daharānaṃ amaraṇaṃ nāma katarasucaritassa vipākoti.</p>
	<p class="paratype03">taṃ sutvā brāhmaṇo yesaṃ guṇānaṃ ānubhāvena tasmiṃ kule daharā na mīyanti, te vaṇṇayanto — </p>
	<p class="paratype40">93<b>.</b> </p>
	<p class="paratype21">“dhammaṃ carāma na musā bhaṇāma, pāpāni kammāni parivajjayāma. </p>
	<p class="paratype22">anariyaṃ parivajjemu sabbaṃ, tasmā hi amhaṃ daharā na mīyare. </p>
	<p class="paratype40">94<b>.</b> </p>
	<p class="paratype21">“suṇoma dhammaṃ asataṃ satañca, na cāpi dhammaṃ asataṃ rocayāma. </p>
	<p class="paratype22">hitvā asante na jahāma sante, tasmā hi amhaṃ daharā na mīyare. </p>
	<p class="paratype40">95<b>.</b> </p>
	<p class="paratype21">“pubbeva dānā sumanā bhavāma, dadampi ve attamanā bhavāma. </p>
	<p class="paratype22">datvāpi ve nānutappāma pacchā, tasmā hi amhaṃ daharā na mīyare. </p>
	<p class="paratype40">96<b>.</b> </p>
	<p class="paratype21">“samaṇe mayaṃ brāhmaṇe addhike ca, vanibbake yācanake dalidde. </p>
	<p class="paratype22">annena pānena abhitappayāma, tasmā hi amhaṃ daharā na mīyare. </p>
	<p class="paratype40">97<b>.</b> </p>
	<p class="paratype21">“mayañca bhariyaṃ nātikkamāma, amhe ca bhariyā nātikkamanti. </p>
	<p class="paratype22">aññatra tāhi brahmacariyaṃ carāma, tasmā hi amhaṃ daharā na mīyare. </p>
	<p class="paratype40">98<b>.</b> </p>
	<p class="paratype21">“pāṇātipātā viramāma sabbe, loke adinnaṃ parivajjayāma. </p>
	<p class="paratype22">amajjapā nopi musā bhaṇāma, tasmā hi amhaṃ daharā na mīyare. </p>
	<p class="paratype40">99<b>.</b> </p>
	<p class="paratype21">“etāsu ve jāyare suttamāsu, medhāvino honti pahūtapaññā. </p>
	<p class="paratype22">bahussutā vedaguno ca honti, tasmā hi amhaṃ daharā na mīyare. </p>
	<p class="paratype40">100<b>.</b> </p>
	<p class="paratype21">“mātā pitā ca bhaginī bhātaro ca, puttā ca dārā ca mayañca sabbe. </p>
	<p class="paratype22">dhammaṃ carāma paralokahetu, tasmā hi amhaṃ daharā na mīyare. </p>
	<p class="paratype40">101<b>.</b> </p>
	<p class="paratype21">“dāsā ca dāsyo anujīvino ca, paricārakā kammakarā ca sabbe. </p>
	<p class="paratype22">dhammaṃ caranti paralokahetu, tasmā hi amhaṃ daharā na mīyare”ti. — </p>
	<p class="paratype25">imā gāthā āha.</p>
	<p class="paratype03">tattha <b>dhammaṃ carāmā</b>ti dasakusalakammapathadhammaṃ carāma, attano jīvitahetu antamaso kunthakipillikampi jīvitā na voropema, parabhaṇḍaṃ lobhacittena na olokemāti sabbaṃ vitthāretabbaṃ. musāvādo cettha musāvādissa akaraṇapāpaṃ nāma natthīti ussannavasena puna vutto. te kira hasādhippāyenapi musā na bhaṇanti. <b>pāpānī</b>ti sabbāni nirayagāmikammāni. <b>anariya</b>nti ariyagarahitaṃ sabbaṃ asundaraṃ aparisuddhaṃ kammaṃ parivajjayāma. <b>tasmā hi amha</b>nti ettha <b>hi</b>-kāro nipātamatto, tena kāraṇena amhākaṃ daharā na mīyanti, antarā akālamaraṇaṃ nāma no natthīti attho. “tasmā amhan”tipi pāṭho. <b>suṇomā</b>ti mayaṃ kiriyavādānaṃ sappurisānaṃ kusaladīpanampi asappurisānaṃ akusaladīpanampi dhammaṃ suṇoma, so pana no sutamattakova hoti, taṃ na rocayāma. tehi pana no saddhiṃ viggaho vā vivādo vā mā hotūti dhammaṃ suṇāma, sutvāpi hitvā asante sante vattāma, ekampi khaṇaṃ na jahāma sante, pāpamitte pahāya kalyāṇamittasevinova homāti.</p>
	<p class="paratype03"><b>samaṇe mayaṃ brāhmaṇe</b>ti mayaṃ samitapāpe bāhitapāpe paccekabuddhasamaṇabrāhmaṇepi avasesadhammikasamaṇabrāhmaṇepi addhikayācake sesajanepi annapānena abhitappemāti attho. pāḷiyaṃ pana ayaṃ gāthā “pubbeva dānā”ti gāthāya pacchato āgatā. <b>nātikkamāmā</b>ti attano bhariyaṃ atikkamitvā bahi aññaṃ micchācāraṃ na karoma. <b>aññatra tāhī</b>ti tā attano bhariyā ṭhapetvā sesaitthīsu brahmacariyaṃ carāma, amhākaṃ bhariyāpi sesapurisesu evameva vattanti. <b>jāyare</b>ti jāyanti. <b>suttamāsū</b>ti susīlāsu uttamitthīsu. idaṃ vuttaṃ hoti — ye etāsu sampannasīlāsu uttamitthīsu amhākaṃ puttā jāyanti, te medhāvinoti evaṃpakārā honti, kuto tesaṃ antarā maraṇaṃ, tasmāpi amhākaṃ kule daharā na marantīti. <b>dhammaṃ carāmā</b>ti paralokatthāya tividhasucaritadhammaṃ carāma. <b>dāsyo</b>ti dāsiyo.</p>
	<p class="paratype03">avasāne — </p>
	<p class="paratype40">102<b>.</b> </p>
	<p class="paratype21">“dhammo have rakkhati dhammacāriṃ, dhammo suciṇṇo sukhamāvahati. </p>
	<p class="paratype22">esānisaṃso dhamme suciṇṇe, na duggatiṃ gacchati dhammacārī. </p>
	<p class="paratype40">103<b>.</b> </p>
	<p class="paratype21">“dhammo have rakkhati dhammacāriṃ, chattaṃ mahantaṃ viya vassakāle. </p>
	<p class="paratype22">dhammena gutto mama dhammapālo, aññassa aṭṭhīni sukhī kumāro”ti. — </p>
	<p class="paratype25">imāhi dvīhi gāthāhi dhammacārīnaṃ guṇaṃ kathesi.</p>
	<p class="paratype03">tattha <b>rakkhatī</b>ti dhammo nāmeso rakkhito attano rakkhitaṃ paṭirakkhati. <b>sukhamāvahatī</b>ti devamanussasukhañceva nibbānasukhañca āvahati. <b>na</b> <b>duggati</b>nti nirayādibhedaṃ duggatiṃ na gacchati. evaṃ brāhmaṇa, mayaṃ dhammaṃ rakkhāma, dhammopi amhe rakkhatīti dasseti. <b>dhammena gutto</b>ti mahāchattasadisena attanā gopitadhammena gutto. <b>aññassa aṭṭhīnī</b>ti tayā ānītāni aṭṭhīni aññassa eḷakassa vā sunakhassa vā aṭṭhīni bhavissanti, chaḍḍethetāni, mama putto sukhī kumāroti.</p>
	<p class="paratype03">taṃ sutvā ācariyo “mayhaṃ āgamanaṃ suāgamanaṃ, saphalaṃ, no nipphalan”ti sañjātasomanasso dhammapālassa pitaraṃ khamāpetvā “mayā āgacchantena tumhākaṃ vīmaṃsanatthāya imāni eḷakāṭṭhīni ābhatāni, putto te arogoyeva, tumhākaṃ rakkhitadhammaṃ mayhampi dethā”ti paṇṇe likhitvā katipāhaṃ tattha vasitvā takkasilaṃ gantvā dhammapālaṃ sabbasippāni sikkhāpetvā mahantena parivārena pesesi.</p>
	<p class="paratype03">satthā suddhodanamahārājassa imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne rājā anāgāmiphale patiṭṭhahi. tadā mātāpitaro mahārājakulāni ahesuṃ, ācariyo sāriputto, parisā buddhaparisā, dhammapālakumāro pana ahameva ahosinti. </p>
	<p class="paratype06">mahādhammapālajātakavaṇṇanā navamā. </p> 
</body>
</html>