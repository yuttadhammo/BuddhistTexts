<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [63] 3. takkapaṇḍitajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>7. itthivaggo</h4>
	<h5>[63] 3. takkapaṇḍitajātakavaṇṇanā</h5>
	<p class="paratype03"><b>kodhanā akataññū cā</b>ti idaṃ satthā jetavane viharanto ukkaṇṭhitabhikkhuññevārabbha kathesi. tañhi satthā “saccaṃ kira tvaṃ bhikkhu ukkaṇṭhitosī”ti pucchitvā “saccan”ti vutte “itthiyo nāma bhikkhu akataññū mittadubbhā, kasmā tā nissāya ukkaṇṭhitosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto isipabbajjaṃ pabbajitvā gaṅgātīre assamaṃ māpetvā samāpattiyo ceva abhiññāyo ca nibbattetvā jhānasukhena viharati. tasmiṃ samaye bārāṇasiseṭṭhino dhītā duṭṭhakumārī nāma caṇḍā ahosi pharusā, dāsakammakare akkosati paribhāsati paharati. atha naṃ ekadivasaṃ parivāramanussā gahetvā “gaṅgāya kīḷissāmā”ti agamaṃsu. tesaṃ kīḷantānaññeva sūriyatthaṅgamanavelā jātā, megho uṭṭhahi, manussā meghaṃ disvā ito cito ca vegena palāyiṃsu. seṭṭhidhītāyapi dāsakammakarā “ajja amhehi etissā piṭṭhiṃ passituṃ vaṭṭatī”ti taṃ antoudakasmiṃyeva chaḍḍetvā uttariṃsu. devo pāvassi, sūriyopi atthaṅgato, andhakāro jāto. te tāya vināva gehaṃ gantvā “kahaṃ sā”ti vutte “gaṅgāto tāva uttiṇṇā, atha naṃ na jānāma kahaṃ gatā”ti. ñātakā vicinitvāpi na passiṃsu.</p>
	<p class="paratype03">sā mahāviravaṃ viravantī udakena vuyhamānā aḍḍharattasamaye bodhisattassa paṇṇasālāsamīpaṃ pāpuṇi. so tassā saddaṃ sutvā “mātugāmassa saddo eso, parittāṇamassā karissāmī”ti tiṇukkaṃ ādāya nadītīraṃ gantvā taṃ disvā “mā bhāyi, mā bhāyī”ti assāsetvā nāgabalo thāmasampanno bodhisatto nadiṃ taramāno gantvā taṃ ukkhipitvā assamapadaṃ ānetvā aggiṃ katvā adāsi. sīte vigate madhurāni phalāphalāni upanāmesi. tāni khāditvā ṭhitaṃ “kattha vāsikāsi, kathañca gaṅgāya patitāsī”ti pucchi. sā taṃ pavattiṃ ārocesi. atha naṃ “tvaṃ idheva vasā”ti paṇṇasālāya vasāpento dvīhatīhaṃ sayaṃ abbhokāse vasitvā “idāni gacchā”ti āha. sā “imaṃ tāpasaṃ sīlabhedaṃ pāpetvā gahetvā gamissāmī”ti na gacchati. atha gacchante kāle itthikuttaṃ itthilīlaṃ dassetvā tassa sīlabhedaṃ katvā jhānaṃ antaradhāpesi. so taṃ gahetvā araññeyeva vasati. atha naṃ sā āha “ayya, kiṃ no araññavāsena, manussapathaṃ gamissāmā”ti? so taṃ ādāya ekaṃ paccantagāmakaṃ gantvā takkabhatiyā jīvikaṃ kappetvā taṃ poseti. tassa takkaṃ vikkiṇitvā jīvatīti “takkapaṇḍito”ti nāmaṃ akaṃsu. athassa gāmavāsino paribbayaṃ datvā “amhākaṃ suyuttaduyuttakaṃ ācikkhanto ettha vasā”ti gāmadvāre kuṭiyaṃ vāsesuṃ.</p>
	<p class="paratype03">tena ca samayena corā pabbatā oruyha paccantaṃ paharanti. te ekadivasaṃ taṃ gāmaṃ paharitvā gāmavāsikehiyeva bhaṇḍikā ukkhipāpetvā gacchantā tampi seṭṭhidhītaraṃ gahetvā attano vasanaṭṭhānaṃ gantvā sesajane vissajjesuṃ. corajeṭṭhako pana tassā rūpe bajjhitvā taṃ attano bhariyaṃ akāsi. bodhisatto “itthannāmā kahan”ti pucchi. “corajeṭṭhakena gahetvā attano bhariyā katā”ti ca sutvāpi “na sā tattha mayā vinā vasissati, palāyitvā āgacchissatī”ti tassā āgamanaṃ olokento tattheva vasi.</p>
	<p class="paratype03">seṭṭhidhītāpi cintesi “ahaṃ idha sukhaṃ vasāmi, kadāci maṃ takkapaṇḍito kiñcideva nissāya āgantvā ito ādāya gaccheyya, atha etasmā sukhā parihāyissāmi, yannūnāhaṃ sampiyāyamānā viya taṃ pakkosāpetvā ghātāpeyyan”ti. sā ekaṃ manussaṃ pakkositvā “ahaṃ idha dukkhaṃ jīvāmi, takkapaṇḍito āgantvā maṃ ādāya gacchatū”ti sāsanaṃ pesesi. so taṃ sāsanaṃ sutvā saddahitvā tattha gantvā gāmadvāre ṭhatvā sāsanaṃ pesesi. sā nikkhamitvā taṃ disvā “ayya, sace mayaṃ idāni gacchissāma, corajeṭṭhako anubandhitvā ubhopi amhe ghātessati, rattibhāge gacchissāmā”ti taṃ ānetvā bhojetvā koṭṭhake nisīdāpetvā sāyaṃ corajeṭṭhakassa āgantvā suraṃ pivitvā mattakāle “sāmi, sace imāya velāya tava sattuṃ passeyyāsi, kinti naṃ kareyyāsī”ti āha. “idañcidañca karissāmīti”. “kiṃ pana so dūre, nanu koṭṭhake nisinno”ti? corajeṭṭhako ukkaṃ ādāya tattha gantvā taṃ disvā gahetvā gehamajjhe pātetvā kapparādīhi yathāruciṃ pothesi. so pothiyamānopi aññaṃ kiñci avatvā “kodhanā akataññū ca, pisuṇā mittabhedikā”ti ettakameva vadati. coro taṃ pothetvā bandhitvā nipajjāpetvā sāyamāsaṃ bhuñjitvā sayi. pabuddho jiṇṇāya surāya puna taṃ pothetuṃ ārabhi, sopi tāneva cattāri padāni vadati.</p>
	<p class="paratype03">coro cintesi “ayaṃ evaṃ pothiyamānopi aññaṃ kiñci avatvā imāneva cattāri padāni vadati, pucchissāmi nan”ti tassā suttabhāvaṃ ñatvā taṃ pucchi “ambho tvaṃ evaṃ pothiyamānopi kasmā etāneva padāni vadasī”ti? takkapaṇḍito “tena hi suṇāhī”ti taṃ kāraṇaṃ ādito paṭṭhāya kathesi. “ahaṃ pubbe araññavāsiko eko tāpaso jhānalābhī, svāhaṃ etaṃ gaṅgāya vuyhamānaṃ uttāretvā paṭijaggiṃ. atha maṃ esā palobhetvā jhānā parihāpesi, svāhaṃ araññaṃ pahāya etaṃ posento paccantagāmake vasāmi, athesā corehi idhānītā ‘ahaṃ dukkhaṃ vasāmi, āgantvā maṃ netū’ti mayhaṃ sāsanaṃ pesetvā idāni tava hatthe pātesi, iminā kāraṇenāhaṃ evaṃ kathemī”ti. coro cintesi “yā esā evarūpe guṇasampanne upakārake evaṃ vippaṭipajji, sā mayhaṃ kataraṃ nāma upaddavaṃ na kareyya, māretabbā esā”ti so takkapaṇḍitaṃ assāsetvā taṃ pabodhetvā khaggaṃ ādāya nikkhamma “etaṃ purisaṃ gāmadvāre ghātessāmī”ti vatvā tāya saddhiṃ bahigāmaṃ gantvā “etaṃ hatthe gaṇhā”ti taṃ tāya hatthe gāhāpetvā khaggaṃ ādāya takkapaṇḍitaṃ paharanto viya taṃ dvidhā chinditvā sasīsaṃ nhāpetvā takkapaṇḍitaṃ katipāhaṃ paṇītena bhojanena santappetvā idāni kahaṃ gamissasī”ti āha. takkapaṇḍito “gharāvāsena me kiccaṃ natthi, isipabbajjaṃ pabbajitvā tattheva araññe vasissāmī”ti āha. “tena hi ahampi pabbajissāmī”ti ubhopi pabbajitvā taṃ araññāyatanaṃ gantvā pañca abhiññā aṭṭha ca samāpattiyo nibbattetvā jīvitapariyosāne brahmalokūpagā ahesuṃ.</p>
	<p class="paratype03">satthā imāni dve vatthūni kathetvā anusandhiṃ ghaṭetvā abhisambuddho hutvā imaṃ gāthamāha — </p>
	<p class="paratype40">63<b>.</b> </p>
	<p class="paratype21">“kodhanā akataññū ca, pisuṇā mittabhedikā. </p>
	<p class="paratype22">brahmacariyaṃ cara bhikkhu, so sukhaṃ na vihāhisī”ti.</p>
	<p class="paratype03">tatrāyaṃ piṇḍattho — <b>bhikkhu</b> itthiyo nāmetā <b>kodhanā,</b> uppannaṃ kodhaṃ nivāretuṃ na sakkonti. <b>akataññū ca,</b> atimahantampi upakāraṃ na jānanti. <b>pisuṇā</b> ca, piyasuññabhāvakaraṇameva kathaṃ kathenti. <b>mittabhedikā,</b> mitte bhindanti, mittabhedanakathaṃ kathanasīlāyeva, evarūpehi pāpadhammehi samannāgatā etā. kiṃ te etāhi, <b>brahmacariyaṃ cara bhikkhu,</b> ayañhi methunavirati parisuddhaṭṭhena brahmacariyaṃ nāma, taṃ cara. <b>so sukhaṃ na vihāhisī</b>ti so tvaṃ etaṃ brahmacariyavāsaṃ vasanto jhānasukhaṃ maggasukhaṃ phalasukhañca na vihāhisi, etaṃ sukhaṃ na vijahissati, etasmā sukhā na parihāyissasīti attho. “na parihāhisī”tipi pāṭho, ayamevattho.</p>
	<p class="paratype03">satthā imaṃ dhammadesanaṃ āharitvā saccāni pakāsesi, saccapariyosāne ukkaṇṭhitabhikkhu sotāpattiphale patiṭṭhahi. satthā jātakaṃ samodhānesi — “tadā corajeṭṭhako ānando ahosi, takkapaṇḍito pana ahameva ahosin”ti. </p>
	<p class="paratype06">takkapaṇḍitajātakavaṇṇanā tatiyā. </p> 
</body>
</html>