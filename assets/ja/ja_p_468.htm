<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [462] 8. saṃvarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>11. ekādasakanipāto</h3>
	<h4>[462] 8. saṃvarajātakavaṇṇanā</h4>
	<p class="paratype03"><b>jānanto no mahārājā</b>ti idaṃ satthā jetavane viharanto ekaṃ ossaṭṭhavīriyaṃ bhikkhuṃ ārabbha kathesi. so kira sāvatthivāsī kulaputto satthu dhammadesanaṃ sutvā pabbajitvā laddhūpasampado ācariyupajjhāyavattaṃ pūrento ubhayāni pātimokkhāni paguṇāni katvā paripuṇṇapañcavasso kammaṭṭhānaṃ gahetvā “araññe vasissāmī”ti ācariyupajjhāye āpucchitvā kosalaraṭṭhe ekaṃ paccantagāmaṃ gantvā tattha iriyāpathe pasannamanussehi paṇṇasālaṃ katvā upaṭṭhiyamāno vassaṃ upagantvā yuñjanto ghaṭento vāyamanto accāraddhena vīriyena temāsaṃ kammaṭṭhānaṃ bhāvetvā obhāsamattampi uppādetuṃ asakkonto cintesi “addhā ahaṃ satthārā desitesu catūsu puggalesu padaparamo, kiṃ me araññavāsena, jetavanaṃ gantvā tathāgatassa rūpasiriṃ passanto madhuradhammadesanaṃ suṇanto vītināmessāmī”ti. so vīriyaṃ ossajitvā tato nikkhanto anupubbena jetavanaṃ gantvā ācariyupajjhāyehi ceva sandiṭṭhasambhattehi ca āgamanakāraṇaṃ puṭṭho tamatthaṃ kathetvā tehi “kasmā evamakāsī”ti garahitvā satthu santikaṃ netvā “kiṃ, bhikkhave, anicchamānaṃ bhikkhuṃ ānayitthā”ti vutte “ayaṃ, bhante, vīriyaṃ ossajitvā āgato”ti ārocite satthā “saccaṃ kirā”ti pucchitvā “saccaṃ, bhante”ti vutte “kasmā bhikkhu vīriyaṃ ossaji, imasmiñhi sāsane nibbīriyassa kusītapuggalassa aggaphalaṃ arahattaṃ nāma natthi, āraddhavīriyā imaṃ dhammaṃ ārādhenti, tvaṃ kho pana pubbe vīriyavā ovādakkhamo, teneva kāraṇena bārāṇasirañño puttasatassa sabbakaniṭṭho hutvāpi paṇḍitānaṃ ovāde ṭhatvā setacchattaṃ pattosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente saṃvarakumāro nāma puttasatassa sabbakaniṭṭho ahosi. rājā ekekaṃ puttaṃ “sikkhitabbayuttakaṃ sikkhāpethā”ti ekekassa amaccassa adāsi. saṃvarakumārassa ācariyo amacco bodhisatto ahosi paṇḍito byatto rājaputtassa pituṭṭhāne ṭhito. amaccā sikkhitasippe rājaputte rañño dassesuṃ. rājā tesaṃ janapadaṃ datvā uyyojesi. saṃvarakumāro sabbasippassa nipphattiṃ patvā bodhisattaṃ pucchi “tāta, sace maṃ pitā janapadaṃ peseti, kiṃ karomī”ti? “tāta, tvaṃ janapade dīyamāne taṃ aggahetvā ‘deva ahaṃ sabbakaniṭṭho, mayipi gate tumhākaṃ pādamūlaṃ tucchaṃ bhavissati, ahaṃ tumhākaṃ pādamūleyeva vasissāmī’ti vadeyyāsī”ti. athekadivasaṃ rājā saṃvarakumāraṃ vanditvā ekamantaṃ nisinnaṃ pucchi “kiṃ tāta, sippaṃ te niṭṭhitan”ti? “āma, devā”ti. “tuyhampi janapadaṃ demī”ti. “deva tumhākaṃ pādamūlaṃ tucchaṃ bhavissati, pādamūleyeva vasissāmī”ti. rājā tussitvā “sādhū”ti sampaṭicchi. so tato paṭṭhāya rañño pādamūleyeva hutvā punapi bodhisattaṃ pucchi “tāta aññaṃ kiṃ karomī”ti? “tāta rājānaṃ ekaṃ purāṇuyyānaṃ yācāhī”ti. so “sādhū”ti uyyānaṃ yācitvā tattha jātakehi pupphaphalehi nagare issarajanaṃ saṅgaṇhitvā puna “kiṃ karomī”ti pucchi. “tāta, rājānaṃ āpucchitvā antonagare bhattavetanaṃ tvameva dehī”ti. so tathā katvā antonagare kassaci kiñci ahāpetvā bhattavetanaṃ datvā puna bodhisattaṃ pucchitvā rājānaṃ viññāpetvā antonivesane dāsaporisānampi hatthīnampi assānampi balakāyassapi vattaṃ aparihāpetvā adāsi, tirojanapadehi āgatānaṃ dūtādīnaṃ nivāsaṭṭhānādīni vāṇijānaṃ suṅkanti sabbakaraṇīyāni attanāva akāsi. evaṃ so mahāsattassa ovāde ṭhatvā sabbaṃ antojanañca bahijanañca nāgare ca raṭṭhavāsino ca āgantuke ca āyavattane ca tena tena saṅgahavatthunā ābandhitvā saṅgaṇhi, sabbesaṃ piyo ahosi manāpo.</p>
	<p class="paratype03">aparabhāge rājānaṃ maraṇamañce nipannaṃ amaccā pucchiṃsu “deva, tumhākaṃ accayena setacchattaṃ kassa demā”ti? “tāta, mama puttā sabbepi setacchattassa sāminova. yo pana tumhākaṃ manaṃ gaṇhāti, tasseva setacchatthaṃ dadeyyāthā”ti. te tasmiṃ kālakate tassa sarīraparihāraṃ katvā sattame divase sannipatitvā “raññā ‘yo tumhākaṃ manaṃ gaṇhāti, tassa setacchattaṃ ussāpeyyāthā’ti vuttaṃ, amhākañca ayaṃ saṃvarakumāro manaṃ gaṇhātī”ti ñātakehi parivāritā tassa kañcanamālaṃ setacchattaṃ ussāpayiṃsu. saṃvaramahārājā bodhisattassa ovāde ṭhatvā dhammena rajjaṃ kāresi. itare ekūnasatakumārā “pitā kira no kālakato, saṃvarakumārassa kira setacchattaṃ ussāpesuṃ, so sabbakaniṭṭho, tassa chattaṃ na pāpuṇāti, sabbajeṭṭhakassa chattaṃ ussāpessāmā”ti ekato āgantvā “chattaṃ vā no detu, yuddhaṃ vā”ti saṃvaramahārājassa paṇṇaṃ pesetvā nagaraṃ uparundhiṃsu. rājā bodhisattassa taṃ pavattiṃ ārocetvā “idāni kiṃ karomā”ti pucchi. mahārāja, tava bhātikehi saddhiṃ yujjhanakiccaṃ natthi, tvaṃ pitu santakaṃ dhanaṃ satakoṭṭhāse kāretvā ekūnasataṃ bhātikānaṃ pesetvā “imaṃ tumhākaṃ koṭṭhāsaṃ pitu santakaṃ gaṇhatha, nāhaṃ tumhehi saddhiṃ yujjhāmī”ti sāsanaṃ pahiṇāhīti. so tathā akāsi. athassa sabbajeṭṭhabhātiko uposathakumāro nāma sese āmantetvā “tātā, rājānaṃ nāma abhibhavituṃ samatthā nāma natthi, ayañca no kaniṭṭhabhātiko paṭisattupi hutvā na tiṭṭhati, amhākaṃ pitu santakaṃ dhanaṃ pesetvā ‘nāhaṃ tumhehi saddhiṃ yujjhāmī’ti pesesi, na kho pana mayaṃ sabbepi ekakkhaṇe chattaṃ ussāpessāma, ekasseva chattaṃ ussāpessāma, ayameva rājā hotu, etha taṃ passitvā rājakuṭumbaṃ paṭicchādetvā amhākaṃ janapadameva gacchāmā”ti āha. atha te sabbepi kumārā nagaradvāraṃ vivarāpetvā paṭisattuno ahutvā nagaraṃ pavisiṃsu.</p>
	<p class="paratype03">rājāpi tesaṃ amaccehi paṇṇākāraṃ gāhāpetvā paṭimaggaṃ peseti. kumārā nātimahantena parivārena pattikāva āgantvā rājanivesanaṃ abhiruhitvā saṃvaramahārājassa nipaccakāraṃ dassetvā nīcāsane nisīdiṃsu. saṃvaramahārājā setacchattassa heṭṭhā sīhāsane nisīdi, mahanto yaso mahantaṃ sirisobhaggaṃ ahosi, olokitolokitaṭṭhānaṃ kampi. uposathakumāro saṃvaramahārājassa sirivibhavaṃ oloketvā “amhākaṃ pitā attano accayena saṃvarakumārassa rājabhāvaṃ ñatvā maññe amhākaṃ janapade datvā imassa na adāsī”ti cintetvā tena saddhiṃ sallapanto tisso gāthā abhāsi — </p>
	<p class="paratype40">97<b>.</b> </p>
	<p class="paratype21">“jānanto no mahārāja, tava sīlaṃ janādhipo. </p>
	<p class="paratype22">ime kumāre pūjento, na taṃ kenaci maññatha. </p>
	<p class="paratype40">98<b>.</b> </p>
	<p class="paratype21">“tiṭṭhante no mahārāje, adu deve divaṅgate. </p>
	<p class="paratype22">ñātī taṃ samanuññiṃsu, sampassaṃ atthamattano. </p>
	<p class="paratype40">99<b>.</b> </p>
	<p class="paratype21">“kena saṃvara vattena, sañjāte abhitiṭṭhasi. </p>
	<p class="paratype22">kena taṃ nātivattanti, ñātisaṅghā samāgatā”ti.</p>
	<p class="paratype03">tattha <b>jānanto no</b>ti jānanto nu. <b>janādhipo</b>ti amhākaṃ pitā narindo. <b>ime</b>ti ime ekūnasate kumāre. pāḷipotthakesu pana “aññe kumāre”ti likhitaṃ. <b>pūjento</b>ti tena tena janapadena mānento. <b>na taṃ kenacī</b>ti khuddakenāpi kenaci janapadena taṃ pūjetabbaṃ na maññittha, “ayaṃ mama accayena rājā bhavissatī”ti ñatvā maññe attano pādamūleyeva vāsesīti. <b>tiṭṭhante no</b>ti tiṭṭhante nu, dharamāneyeva nūti pucchati, <b>adu deve</b>ti udāhu amhākaṃ pitari divaṅgate attano atthaṃ vuḍḍhiṃ passantā saddhiṃ rājakārakehi negamajānapadehi ñātayo taṃ “rājā hohī”ti samanuññiṃsu. <b>vattenā</b>ti sīlācārena. <b>sañjāte abhitiṭṭhasī</b>ti samānajātike ekūnasatabhātaro abhibhavitvā tiṭṭhasi. <b>nātivattantī</b>ti na abhibhavanti.</p>
	<p class="paratype03">taṃ sutvā saṃvaramahārājā attano guṇaṃ kathento cha gāthā abhāsi — </p>
	<p class="paratype40">100<b>.</b> </p>
	<p class="paratype21">“na rājaputta usūyāmi, samaṇānaṃ mahesinaṃ. </p>
	<p class="paratype22">sakkaccaṃ te namassāmi, pāde vandāmi tādinaṃ. </p>
	<p class="paratype40">101<b>.</b> </p>
	<p class="paratype21">“te maṃ dhammaguṇe yuttaṃ, sussūsamanusūyakaṃ. </p>
	<p class="paratype22">samaṇā manusāsanti, isī dhammaguṇe ratā. </p>
	<p class="paratype40">102<b>.</b> </p>
	<p class="paratype21">“tesāhaṃ vacanaṃ sutvā, samaṇānaṃ mahesinaṃ. </p>
	<p class="paratype22">na kiñci atimaññāmi, dhamme me nirato mano. </p>
	<p class="paratype40">103<b>.</b> </p>
	<p class="paratype21">“hatthārohā anīkaṭṭhā, rathikā pattikārakā. </p>
	<p class="paratype22">tesaṃ nappaṭibandhāmi, niviṭṭhaṃ bhattavetanaṃ. </p>
	<p class="paratype40">104<b>.</b> </p>
	<p class="paratype21">“mahāmattā ca me atthi, mantino paricārakā. </p>
	<p class="paratype22">bārāṇasiṃ voharanti, bahumaṃsasurodanaṃ. </p>
	<p class="paratype40">105<b>.</b> </p>
	<p class="paratype21">“athopi vāṇijā phītā, nānāraṭṭhehi āgatā. </p>
	<p class="paratype22">tesu me vihitā rakkhā, evaṃ jānāhuposathā”ti.</p>
	<p class="paratype03">tattha <b>na rājaputtā</b>ti ahaṃ rājaputta, kañci sattaṃ “ayaṃ sampatti imassa mā hotū”ti na usūyāmi. <b>tādina</b>nti tādilakkhaṇayuttānaṃ samitapāpatāya samaṇānaṃ mahantānaṃ sīlakkhandhādīnaṃ guṇānaṃ esitatāya mahesīnaṃ dhammikasamaṇabrāhmaṇānaṃ pañcapatiṭṭhitena pāde vandāmi, dānaṃ dadanto dhammikañca nesaṃ rakkhāvaraṇaguttiṃ paccupaṭṭhapento sakkaccaṃ te namassāmi, manena sampiyāyanto ca pūjemīti attho. <b>te ma</b>nti te samaṇā maṃ “ayaṃ dhammakoṭṭhāse yuttapayutto sussūsaṃ anusūyako”ti tathato ñatvā maṃ dhammaguṇe yuttaṃ sussūsaṃ anusūyakaṃ anusāsanti, “idaṃ kara, idaṃ mā karī”ti ovadantīti attho. <b>tesāha</b>nti tesaṃ ahaṃ. <b>hatthārohā</b>ti hatthiṃ āruyha yujjhanakā yodhā. <b>anīkaṭṭhā</b>ti hatthānīkādīsu ṭhitā. <b>rathikā</b>ti rathayodhā. <b>pattikārakā</b>ti pattinova. <b>niviṭṭha</b>nti yaṃ tehi sajjitaṃ bhattañca vetanañca, ahaṃ taṃ nappaṭibandhāmi, aparihāpetvā dadāmīti attho.</p>
	<p class="paratype03"><b>mahāmattā</b>ti bhātika, mayhaṃ mahāpaññā mantesu kusalā mahāamaccā ceva avasesamantino ca paricārakā atthi. iminā imaṃ dasseti “tumhe mantasampanne paṇḍite ācariye na labhittha, amhākaṃ pana ācariyā paṇḍitā upāyakusalā, te no setacchattena yojesun”ti. <b>bārāṇasi</b>nti bhātika, mama chattaṃ ussāpitakālato paṭṭhāya “amhākaṃ rājā dhammiko anvaddhamāsaṃ devo vassati, tena sassāni sampajjanti, bārāṇasiyaṃ bahuṃ khāditabbayuttakaṃ macchamaṃsaṃ pāyitabbayuttakaṃ surodakañca jātan”ti evaṃ raṭṭhavāsino bahumaṃsasurodakaṃ katvā bārāṇasiṃ voharanti. <b>phītā</b>ti hatthiratanāssaratanamuttaratanādīni āharitvā nirupaddavā vohāraṃ karontā phītā samiddhā. <b>evaṃ jānāhī</b>ti bhātika uposatha ahaṃ imehi ettakehi kāraṇehi sabbakaniṭṭhopi hutvā mama bhātike abhibhavitvā setacchattaṃ patto, evaṃ jānāhīti.</p>
	<p class="paratype03">athassa guṇaṃ sutvā uposathakumāro dve gāthā abhāsi — </p>
	<p class="paratype40">106<b>.</b> </p>
	<p class="paratype21">“dhammena kira ñātīnaṃ, rajjaṃ kārehi saṃvara. </p>
	<p class="paratype22">medhāvī paṇḍito cāsi, athopi ñātinaṃ hito. </p>
	<p class="paratype40">107<b>.</b> </p>
	<p class="paratype21">“taṃ taṃ ñātiparibyūḷhaṃ, nānāratanamocitaṃ. </p>
	<p class="paratype22">amittā nappasahanti, indaṃva asurādhipo”ti.</p>
	<p class="paratype03">tattha <b>dhammena kira ñātīna</b>nti tāta saṃvara mahārāja, dhammena kira tvaṃ ekūnasatānaṃ ñātīnaṃ attano jeṭṭhabhātikānaṃ ānubhāvaṃ abhibhavasi, ito paṭṭhāya tvameva rajjaṃ kārehi, tvameva medhāvī ceva paṇḍito ca ñātīnañca hitoti attho. <b>taṃ ta</b>nti evaṃ vividhaguṇasampannaṃ taṃ. <b>ñātiparibyūḷha</b>nti amhehi ekūnasatehi ñātakehi parivāritaṃ. <b>nānāratanamocita</b>nti nānāratanehi ocitaṃ sañcitaṃ bahuratanasañcayaṃ. <b>asurādhipo</b>ti yathā tāvatiṃsehi parivāritaṃ indaṃ asurarājā nappasahati, evaṃ amhehi ārakkhaṃ karontehi parivāritaṃ taṃ tiyojanasatike kāsiraṭṭhe dvādasayojanikāya bārāṇasiyā rajjaṃ kārentaṃ amittā nappasahantīti dīpeti.</p>
	<p class="paratype03">saṃvaramahārājā sabbesampi bhātikānaṃ mahantaṃ yasaṃ adāsi. te tassa santike māsaḍḍhamāsaṃ vasitvā “mahārāja janapadesu coresu uṭṭhahantesu mayaṃ jānissāma, tvaṃ rajjasukhaṃ anubhavā”ti vatvā attano attano janapadaṃ gatā. rājāpi bodhisattassa ovāde ṭhatvā āyupariyosāne devanagaraṃ pūrento agamāsi.</p>
	<p class="paratype03">satthā imaṃ dhammadesanaṃ āharitvā “bhikkhu evaṃ tvaṃ pubbe ovādakkhamo, idāni kasmā vīriyaṃ na akāsī”ti vatvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi.</p>
	<p class="paratype03">tadā saṃvaramahārājā ayaṃ bhikkhu ahosi, uposathakumāro sāriputto, sesabhātikā therānutherā, parisā buddhaparisā, ovādadāyako amacco pana ahameva ahosinti. </p>
	<p class="paratype06">saṃvarajātakavaṇṇanā aṭṭhamā. </p> 
</body>
</html>