<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [422] 6. cetiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>8. aṭṭhakanipāto</h3>
	<h4>[422] 6. cetiyajātakavaṇṇanā</h4>
	<p class="paratype03"><b>dhammo have hato hantī</b>ti idaṃ satthā jetavane viharanto devadattassa pathavipavesanaṃ ārabbha kathesi. tasmiñhi divase bhikkhū dhammasabhāyaṃ kathaṃ samuṭṭhāpesuṃ “āvuso, devadatto musāvādaṃ katvā pathaviṃ paviṭṭho avīciparāyaṇo jāto”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi pathaviṃ paviṭṭhoyevā”ti vatvā atītaṃ āhari.</p>
	<p class="paratype03">atīte paṭhamakappe mahāsammato nāma rājā asaṅkhyeyyāyuko ahosi. tassa putto rojo nāma, tassa putto vararojo nāma, tassa putto kalyāṇo nāma, kalyāṇassa putto varakalyāṇo nāma, varakalyāṇassa putto uposatho nāma, uposathassa putto varauposatho nāma, varauposathassa putto mandhātā nāma, mandhātussa putto varamandhātā nāma, varamandhātussa putto varo nāma, varassa putto upavaro nāma ahosi, uparivarotipi tasseva nāmaṃ. so cetiyaraṭṭhe sotthiyanagare rajjaṃ kāresi, catūhi rājiddhīhi samannāgato ahosi uparicaro ākāsagāmī, cattāro naṃ devaputtā catūsu disāsu khaggahatthā rakkhanti, kāyato candanagandho vāyati, mukhato uppalagandho. tassa kapilo nāma brāhmaṇo purohito ahosi. kapilabrāhmaṇassa pana kaniṭṭho korakalambo nāma raññā saddhiṃ ekācariyakule uggahitasippo bālasahāyo. so tassa kumārakāleyeva “ahaṃ rajjaṃ patvā tuyhaṃ purohitaṭṭhānaṃ dassāmī”ti paṭijāni. so rajjaṃ patvā pitu purohitaṃ kapilabrāhmaṇaṃ purohitaṭṭhānato cāvetuṃ nāsakkhi. purohite pana attano upaṭṭhānaṃ āgacchante tasmiṃ gāravena apacitākāraṃ dassesi. brāhmaṇo taṃ sallakkhetvā “rajjaṃ nāma samavayehi saddhiṃ suparihāraṃ hoti, ahaṃ rājānaṃ āpucchitvā pabbajissāmī”ti cintetvā “deva, ahaṃ mahallako, gehe kumārako atthi, taṃ purohitaṃ karohi, ahaṃ pabbajissāmī”ti rājānaṃ anujānāpetvā puttaṃ purohitaṭṭhāne ṭhapāpetvā rājuyyānaṃ pavisitvā isipabbajjaṃ pabbajitvā jhānābhiññāyo nibbattetvā puttaṃ nissāya tattheva vāsaṃ kappesi.</p>
	<p class="paratype03">korakalambo “ayaṃ pabbajantopi na mayhaṃ ṭhānantaraṃ dāpesī”ti bhātari āghātaṃ bandhitvā ekadivasaṃ sukhakathāya nisinnasamaye raññā “korakalamba kiṃ tvaṃ purohitaṭṭhānaṃ na karosī”ti vutte “āma, deva, na karomi, bhātā me karotī”ti āha. “nanu te bhātā pabbajito”ti? “āma pabbajito, ṭhānantaraṃ pana puttassa dāpesī”ti. “tena hi tvaṃ karohī”ti? “deva, paveṇiyā āgataṃ ṭhānantaraṃ mama bhātaraṃ apanetvā na sakkā mayā kātun”ti. “evaṃ sante ahaṃ taṃ mahallakaṃ katvā bhātaraṃ te kaniṭṭhaṃ karissāmī”ti. “kathaṃ, devā”ti? “musāvādaṃ katvā”ti. “kiṃ deva, na jānātha, yadā mama bhātā mahantena abbhutadhammena samannāgato vijjādharo, so abbhutadhammena tumhe vañcessati, cattāro devaputte antarahite viya karissati, kāyato ca mukhato ca sugandhaṃ duggandhaṃ viya karissati, tumhe ākāsā otāretvā bhūmiyaṃ ṭhite viya karissati, tumhe pathaviṃ pavisantā viya bhavissatha, tadā tumhākaṃ kathāya patiṭṭhātuṃ na sakkhissathā”ti. “tvaṃ evaṃ saññaṃ mā kari, ahaṃ kātuṃ sakkhissāmī”ti. “kadā karissatha, devā”ti? “ito sattame divase”ti. sā kathā sakalanagare pākaṭā ahosi. “rājā kira musāvādaṃ katvā mahallakaṃ khuddakaṃ, khuddakaṃ mahallakaṃ karissati, ṭhānantaraṃ khuddakassa dāpessati, kīdiso nu kho musāvādo nāma, kiṃ nīlako, udāhu pītakādīsu aññataravaṇṇo”ti evaṃ mahājanassa vitakko udapādi . tadā kira lokassa saccavādīkālo, “musāvādo nāma evarūpo”ti na jānanti.</p>
	<p class="paratype03">purohitaputtopi taṃ kathaṃ sutvā pitu santikaṃ gantvā kathesi “tāta, rājā kira musāvādaṃ katvā tumhe khuddake katvā amhākaṃ ṭhānantaraṃ mama cūḷapitussa dassatī”ti. “tāta, rājā musāvādaṃ katvāpi amhākaṃ ṭhānantaraṃ harituṃ na sakkhissati. kataradivase pana karissatī”ti? “ito kira sattame divase”ti. “tena hi tadā mayhaṃ āroceyyāsī”ti. sattame divase mahājanā “musāvādaṃ passissāmā”ti rājaṅgaṇe sannipatitvā mañcātimañce bandhitvā aṭṭhaṃsu. kumāro gantvā pitu ārocesi. rājā alaṅkatapaṭiyatto nikkhamma mahājanamajjhe rājaṅgaṇe ākāse aṭṭhāsi. tāpaso ākāsenāgantvā rañño purato nisīdanacammaṃ attharitvā ākāse pallaṅkena nisīditvā “saccaṃ kira tvaṃ mahārāja, musāvādaṃ katvā khuddakaṃ mahallakaṃ katvā tassa ṭhānantaraṃ dātukāmosī”ti? “āma ācariya, evaṃ me kathitan”ti. atha naṃ so ovadanto “mahārāja, musāvādo nāma bhāriyo guṇaparidhaṃsako catūsu apāyesu nibbattāpeti. rājā nāma musāvādaṃ karonto dhammaṃ hanati, so dhammaṃ hanitvā sayameva haññatī”ti vatvā paṭhamaṃ gāthamāha — </p>
	<p class="paratype40">45<b>.</b> </p>
	<p class="paratype21">“dhammo have hato hanti, nāhato hanti kiñcanaṃ. </p>
	<p class="paratype22">tasmā hi dhammaṃ na hane, mā tvaṃ dhammo hato hanī”ti.</p>
	<p class="paratype03">tattha <b>dhammo</b>ti jeṭṭhāpacāyanadhammo idhādhippeto.</p>
	<p class="paratype03">atha naṃ uttaripi ovadanto “sace, mahārāja, musāvādaṃ karissasi, catasso iddhiyo antaradhāyissantī”ti vatvā dutiyaṃ gāthamāha — </p>
	<p class="paratype40">46<b>.</b> </p>
	<p class="paratype21">“alikaṃ bhāsamānassa, apakkamanti devatā. </p>
	<p class="paratype27">pūtikañca mukhaṃ vāti, sakaṭṭhānā ca dhaṃsati. </p>
	<p class="paratype22">yo jānaṃ pucchito pañhaṃ, aññathā naṃ viyākare”ti.</p>
	<p class="paratype03">tattha <b>apakkamanti devatā</b>ti mahārāja, sace alikaṃ bhaṇissasi, cattāro devaputtā ārakkhaṃ chaḍḍetvā antaradhāyissantīti adhippāyenetaṃ vadati. <b>pūtikañca mukhaṃ vātī</b>ti mukhañca te kāyo ca ubho pūtigandhaṃ vāyissantīti sandhāyāha. <b>sakaṭṭhānā ca dhaṃsatī</b>ti ākāsato bhassitvā pathaviṃ pavisissasīti dīpento evamāha.</p>
	<p class="paratype03">taṃ sutvā rājā bhīto korakalambaṃ olokesi. atha naṃ so “mā bhāyi, mahārāja, nanu mayā paṭhamameva tumhākaṃ etaṃ kathitan”ti āha. rājā kapilassa vacanaṃ sutvāpi anādiyitvā attanā kathitameva purato karonto “tvaṃsi, bhante, kaniṭṭho, korakalambo jeṭṭho”ti āha. athassa saha musāvādena cattāro devaputtā “tādisassa musāvādino ārakkhaṃ na gaṇhissāmā”ti khagge pādamūle chaḍḍetvā antaradhāyiṃsu, mukhaṃ bhinnakukkuṭaṇḍapūti viya, kāyo vivaṭavaccakuṭī viya duggandhaṃ vāyi, ākāsato bhassitvā pathaviyaṃ patiṭṭhahi, catassopi iddhiyo parihāyiṃsu. atha naṃ mahāpurohito “mā bhāyi, mahārāja, sace saccaṃ bhaṇissasi, sabbaṃ te pākatikaṃ karissāmī”ti vatvā tatiyaṃ gāthamāha — </p>
	<p class="paratype40">47<b>.</b> </p>
	<p class="paratype21">“sace hi saccaṃ bhaṇasi, hohi rāja yathā pure. </p>
	<p class="paratype22">musā ce bhāsase rāja, bhūmiyaṃ tiṭṭha cetiyā”ti.</p>
	<p class="paratype03">tattha <b>bhūmiyaṃ tiṭṭhā</b>ti bhūmiyaṃyeva patiṭṭha, puna ākāsaṃ laṅghituṃ na sakkhissasīti attho.</p>
	<p class="paratype03">so “passa, mahārāja, paṭhamaṃ musāvādeneva te catasso iddhiyo antarahitā, sallakkhehi, idānipi sakkā pākatikaṃ kātun”ti vuttopi “evaṃ vatvā tumhe maṃ vañcetukāmā”ti dutiyampi musāvādaṃ bhaṇitvā yāva gopphakā pathaviṃ pāvisi. atha naṃ punapi brāhmaṇo “sallakkhehi, mahārāja, idānipi sakkā pākatikaṃ kātun”ti vatvā catutthaṃ gāthamāha — </p>
	<p class="paratype40">48<b>.</b> </p>
	<p class="paratype21">“akāle vassatī tassa, kāle tassa na vassati. </p>
	<p class="paratype22">yo jānaṃ pucchito pañhaṃ, aññathā naṃ viyākare”ti.</p>
	<p class="paratype03">tattha <b>tassā</b>ti yo jānanto pucchitaṃ pañhaṃ musāvādaṃ katvā aññathā byākaroti, tassa rañño vijite devo yuttakāle avassitvā akāle vassatīti attho.</p>
	<p class="paratype03">atha naṃ punapi musāvādaphalena yāva jaṅghā pathaviṃ paviṭṭhaṃ “sallakkhehi, mahārājā”ti vatvā pañcamaṃ gāthamāha — </p>
	<p class="paratype40">49<b>.</b> </p>
	<p class="paratype21">“sace hi saccaṃ bhaṇasi, hohi rāja yathā pure. </p>
	<p class="paratype22">musā ce bhāsase rāja, bhūmiṃ pavisa cetiyā”ti.</p>
	<p class="paratype03">so tatiyampi “tvaṃsi, bhante, kaniṭṭho, jeṭṭho korakalambo”ti musāvādameva katvā yāva jāṇukā pathaviṃ pāvisi. atha naṃ punapi “sallakkhehi, mahārājā”ti vatvā dve gāthā abhāsi — </p>
	<p class="paratype40">50<b>.</b> </p>
	<p class="paratype21">“jivhā tassa dvidhā hoti, uragasseva disampati. </p>
	<p class="paratype22">yo jānaṃ pucchito pañhaṃ, aññathā naṃ viyākare. </p>
	<p class="paratype40">51<b>.</b> </p>
	<p class="paratype21">“sace hi saccaṃ bhaṇasi, hohi rāja yathā pure. </p>
	<p class="paratype22">musā ce bhāsase rāja, bhiyyo pavisa cetiyā”ti.</p>
	<p class="paratype03">imā dve gāthā vatvā “idāni sakkā pākatikaṃ kātun”ti āha. rājā tassa vacanaṃ sutvāpi anādiyitvā “tvaṃsi, bhante, kaniṭṭho, jeṭṭho korakalambo”ti catutthampi musāvādaṃ katvā yāva kaṭito pathaviṃ pāvisi. atha naṃ brāhmaṇo “sallakkhehi, mahārājā”ti vatvā puna dve gāthā abhāsi — </p>
	<p class="paratype40">52<b>.</b> </p>
	<p class="paratype21">“jivhā tassa na bhavati, macchasseva disampati. </p>
	<p class="paratype22">yo jānaṃ pucchito pañhaṃ, aññathā naṃ viyākare. </p>
	<p class="paratype40">53<b>.</b> </p>
	<p class="paratype21">“sace hi saccaṃ bhaṇasi, hohi rāja yathā pure. </p>
	<p class="paratype22">musā ce bhāsase rāja, bhiyyo pavisa cetiyā”ti.</p>
	<p class="paratype03">tattha <b>macchassevā</b>ti nibbattanibbattaṭṭhāne musāvādino macchassa viya kathanasamatthā jivhā na hoti, mūgova hotīti attho.</p>
	<p class="paratype03">so pañcamampi “tvaṃsi kaniṭṭho, jeṭṭho korakalambo”ti musāvādaṃ katvā yāva nābhito pathaviṃ pāvisi. atha naṃ brāhmaṇo punapi “sallakkhehi, mahārājā”ti vatvā dve gāthā abhāsi — </p>
	<p class="paratype40">54<b>.</b> </p>
	<p class="paratype21">“thiyova tassa jāyanti, na pumā jāyare kule. </p>
	<p class="paratype22">yo jānaṃ pucchito pañhaṃ, aññathā naṃ viyākare. </p>
	<p class="paratype40">55<b>.</b> </p>
	<p class="paratype21">“sace hi saccaṃ bhaṇasi, hohi rāja yathā pure. </p>
	<p class="paratype22">musā ce bhāsase rāja, bhiyyo pavisa cetiyā”ti.</p>
	<p class="paratype03">tattha <b>thiyovā</b>ti nibbattanibbattaṭṭhāne musāvādissa dhītarova jāyanti, puttā na jāyantīti attho.</p>
	<p class="paratype03">rājā tassa vacanaṃ anādiyitvā chaṭṭhampi tatheva musāvādaṃ bhaṇitvā yāva thanā pathaviṃ pāvisi. atha naṃ punapi brāhmaṇo “sallakkhehi, mahārājā”ti vatvā dve gāthā abhāsi — </p>
	<p class="paratype40">56<b>.</b> </p>
	<p class="paratype21">“puttā tassa na bhavanti, pakkamanti disodisaṃ. </p>
	<p class="paratype22">yo jānaṃ pucchito pañhaṃ, aññathā naṃ viyākare. </p>
	<p class="paratype40">57<b>.</b> </p>
	<p class="paratype21">“sace hi saccaṃ bhaṇasi, hohi rāja yathā pure. </p>
	<p class="paratype22">musā ce bhāsase rāja, bhiyyo pavisa cetiyā”ti.</p>
	<p class="paratype03">tattha <b>pakkamantī</b>ti sace musāvādissa puttā bhavanti, mātāpitūnaṃ anupakārā hutvā palāyantīti attho.</p>
	<p class="paratype03">so pāpamittasaṃsaggadosena tassa vacanaṃ anādiyitvā sattamampi tatheva musāvādaṃ akāsi. athassa pathavī vivaraṃ adāsi, avīcito jālā uṭṭhahitvā gaṇhi. </p>
	<p class="paratype40">58<b>.</b> </p>
	<p class="paratype21">“sa rājā isinā satto, antalikkhacaro pure. </p>
	<p class="paratype22">pāvekkhi pathaviṃ cecco, hīnatto patva pariyāyaṃ. </p>
	<p class="paratype40">59<b>.</b> </p>
	<p class="paratype21">tasmā hi chandāgamanaṃ, nappasaṃsanti paṇḍitā. </p>
	<p class="paratype22">aduṭṭhacitto bhāseyya, giraṃ saccūpasaṃhitan”ti. — </p>
	<p class="paratype25">imā dve abhisambuddhagāthā honti.</p>
	<p class="paratype03">tattha <b>sa rājā</b>ti bhikkhave, so rājā cetiyo pubbe antalikkhacaro hutvā pacchā isinā abhisatto parihīnasabhāvo hutvā. <b>patva pariyāya</b>nti attano kālapariyāyaṃ patvā pathaviṃ pāvisīti attho. <b>tasmā</b>ti yasmā cetiyarājā chandāgamanena avīciparāyaṇo jāto, tasmā. <b>aduṭṭhacitto</b>ti chandādīhi adūsitacitto hutvā saccameva bhāseyya.</p>
	<p class="paratype03">mahājano “cetiyarājā isiṃ akkositvā musāvādaṃ katvā avīciṃ paviṭṭho”ti bhayappatto ahosi. rañño pañca puttā āgantvā brāhmaṇassa pādesu patitvā “amhākaṃ avassayo hohī”ti vadiṃsu. brāhmaṇo “tātā, tumhākaṃ pitā dhammaṃ nāsetvā musāvādaṃ katvā isiṃ akkositvā avīciṃ upapanno, dhammo nāmesa hato hanati, tumhehi na sakkā idha vasitun”ti vatvā tesu sabbajeṭṭhakaṃ “ehi tvaṃ, tāta, pācīnadvārena nikkhamitvā ujukaṃ gacchanto sabbasetaṃ sattapatiṭṭhaṃ hatthiratanaṃ passissasi, tāya saññāya tattha nagaraṃ māpetvā vasa, taṃ nagaraṃ <b>hatthipuraṃ</b> nāma bhavissatī”ti āha. dutiyaṃ āmantetvā “tvaṃ, tāta, dakkhiṇadvārena nikkhamitvā ujukameva gacchanto sabbasetaṃ assaratanaṃ passissasi, tāya saññāya tattha nagaraṃ māpetvā vasa, taṃ nagaraṃ <b>assapuraṃ</b> nāma bhavissatī”ti āha. tatiyaṃ āmantetvā “tvaṃ, tāta, pacchimadvārena nikkhamitvā ujukameva gacchanto kesarasīhaṃ passissasi, tāya saññāya tattha nagaraṃ māpetvā vasa, taṃ nagaraṃ <b>sīhapuraṃ</b> nāma bhavissatī”ti āha. catutthaṃ āmantetvā “tvaṃ, tāta, uttaradvārena nikkhamitvā ujukameva gacchanto sabbaratanamayaṃ cakkapañjaraṃ passissasi, tāya saññāya tattha nagaraṃ māpetvā vasa, taṃ nagaraṃ <b>uttarapañcālaṃ</b> nāma bhavissatī”ti āha. pañcamaṃ āmantetvā “tāta, tayā imasmiṃ ṭhāne vasituṃ na sakkā, imasmiṃ nagare mahāthūpaṃ katvā nikkhamitvā pacchimuttarāya disāya ujukameva gacchanto dve pabbate aññamaññaṃ paharitvā paharitvā daddarasaddaṃ karonte passissasi, tāya saññāya tattha nagaraṃ māpetvā vasa, taṃ nagaraṃ <b>daddarapuraṃ</b> nāma bhavissatī”ti āha. te pañcapi janā tāya tāya saññāya gantvā tasmiṃ tasmiṃ ṭhāne nagarāni māpetvā vasiṃsu.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi devadatto musāvādaṃ katvā pathaviṃ paviṭṭho”ti vatvā jātakaṃ samodhānesi — “tadā cetiyarājā devadatto ahosi, kapilabrāhmaṇo pana ahameva ahosin”ti. </p>
	<p class="paratype06">cetiyajātakavaṇṇanā chaṭṭhā. </p> 
</body>
</html>