<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [133] 3. ghatāsanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>14. asampadānavaggo</h4>
	<h5>[133] 3. ghatāsanajātakavaṇṇanā</h5>
	<p class="paratype03"><b>khemaṃ</b> <b>yahi</b>nti idaṃ satthā jetavane viharanto aññataraṃ bhikkhuṃ ārabbha kathesi. so hi bhikkhu satthu santike kammaṭṭhānaṃ gahetvā paccantaṃ gantvā ekaṃ gāmakaṃ upanissāya araññasenāsane vassaṃ upagañchi. tassa paṭhamamāseyeva piṇḍāya paviṭṭhassa paṇṇasālā jhāyittha. so vasanaṭṭhānābhāvena kilamanto upaṭṭhākānaṃ ācikkhi. te “hotu, bhante, paṇṇasālaṃ karissāma, kasāma tāva, vapāma tāvā”tiādīni vadantā temāsaṃ vītināmesuṃ. so senāsanasappāyābhāvena kammaṭṭhānaṃ matthakaṃ pāpetuṃ nāsakkhi. so nimittamattampi anuppādetvā vutthavasso jetavanaṃ gantvā satthāraṃ vanditvā ekamantaṃ nisīdi. satthā tena saddhiṃ paṭisanthāraṃ katvā “kiṃ nu kho te, bhikkhu, kammaṭṭhānaṃ sappāyaṃ jātan”ti pucchi. so ādito paṭṭhāya asappāyabhāvaṃ kathesi. satthā “pubbe kho, bhikkhu, tiracchānāpi attano sappāyāsappāyaṃ ñatvā sappāyakāle vasitvā asappāyakāle vasanaṭṭhānaṃ pahāya aññattha agamaṃsu, tvaṃ kasmā attano sappāyāsappāyaṃ na aññāsī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sakuṇayoniyaṃ nibbattitvā viññutaṃ patvā sobhaggappatto sakuṇarājā hutvā ekasmiṃ araññāyatane jātassaratīre sākhāviṭapasampannaṃ bahalapattapalāsaṃ mahārukkhaṃ upanissāya saparivāro vāsaṃ kappesi. bahū sakuṇā tassa rukkhassa udakamatthake patthaṭasākhāsu vasantā sarīravaḷañjaṃ udake pātenti. tasmiñca jātassare caṇḍo nāgarājā vasati. tassa etadahosi “ime sakuṇā mayhaṃ nivāse jātassare sarīravaḷañjaṃ pātenti, yaṃnūnāhaṃ udakato aggiṃ uṭṭhāpetvā rukkhaṃ jhāpetvā ete palāpeyyan”ti. so kuddhamānaso rattibhāge sabbesaṃ sakuṇānaṃ sannipatitvā rukkhasākhāsu nipannakāle paṭhamaṃ tāva uddhanāropitaṃ viya udakaṃ pakkudhāpetvā dutiyavāre dhūmaṃ uṭṭhāpetvā tatiyavāre tālakkhandhappamāṇaṃ jālaṃ uṭṭhāpesi. bodhisatto udakato jālaṃ uṭṭhahamānaṃ disvā “bho, sakuṇā, agginā ādittaṃ nāma udakena nibbāpenti, idāni pana udakameva ādittaṃ. na sakkā amhehi idha vasituṃ, aññattha gamissāmā”ti vatvā imaṃ gāthamāha — </p>
	<p class="paratype40">133<b>.</b> </p>
	<p class="paratype21">“khemaṃ yahiṃ tattha arī udīrito, dakassa majjhe jalate ghatāsano. </p>
	<p class="paratype22">na ajja vāso mahiyā mahīruhe, disā bhajavho saraṇājja nobhayan”ti.</p>
	<p class="paratype03">tattha <b>khemaṃ yahiṃ tattha arī udīrito</b>ti yasmiṃ udakapiṭṭhe khemabhāvo nibbhayabhāvo, tasmiṃ attapaccatthiko sapatto uṭṭhito. <b>dakassā</b>ti udakassa. <b>ghatāsano</b>ti aggi. so hi ghataṃ asnāti, tasmā “ghatāsano”ti vuccati. <b>na ajja vāso</b>ti ajja no vāso natthi. <b>mahiyā mahīruhe</b>ti mahiruho vuccati rukkho, tasmiṃ imissā mahiyā jāte rukkheti attho. <b>disā bhajavho</b>ti disā bhajatha gacchatha. <b>saraṇājja no bhaya</b>nti ajja amhākaṃ saraṇato bhayaṃ jātaṃ, paṭisaraṇaṭṭhānato bhayaṃ uppannanti attho.</p>
	<p class="paratype03">evaṃ vatvā bodhisatto attano vacanakare sakuṇe ādāya uppatitvā aññattha gato. bodhisattassa vacanaṃ aggahetvā ṭhitasakuṇā jīvitakkhayaṃ pattā.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu arahatte patiṭṭhāsi.</p>
	<p class="paratype03">tadā bodhisattassa vacanakarā sakuṇā buddhaparisā ahesuṃ, sakuṇarājā pana ahameva ahosinti. </p>
	<p class="paratype06">ghatāsanajātakavaṇṇanā tatiyā. </p> 
</body>
</html>