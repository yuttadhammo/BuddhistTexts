<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [177] 7. tindukajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>3. kalyāṇavaggo</h4>
	<h5>[177] 7. tindukajātakavaṇṇanā</h5>
	<p class="paratype03"><b>dhanuhatthakalāpehī</b>ti idaṃ satthā jetavane viharanto paññāpāramiṃ ārabbha kathesi. satthā hi <b>mahābodhijātake</b> (jā. 2.18.124 ādayo) viya <b>umaṅgajātake</b> (jā. 2.22.590 ādayo) viya ca attano paññāya vaṇṇaṃ vaṇṇitaṃ sutvā “na, bhikkhave, idāneva tathāgato paññavā, pubbepi paññavā upāyakusaloyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto vānarayoniyaṃ nibbattitvā asītisahassavānaragaṇaparivāro himavantapadese vāsaṃ kappesi. tassāsanne eko paccantagāmako kadāci vasati, kadāci ubbasati. tassa pana gāmassa majjhe sākhāviṭapasampanno madhuraphalo eko tindukarukkho atthi, vānaragaṇo ubbasitakāle āgantvā tassa phalāni khādati. athāparasmiṃ phalavāre so gāmo puna āvāso ahosi daḷhaparikkhitto dvārayutto, sopi rukkho phalabhāranamitasākho aṭṭhāsi. vānaragaṇo cintesi — “mayaṃ pubbe asukagāme tindukaphalāni khādāma, phalito nu kho so etarahi rukkho, udāhu no, āvasito so gāmo, udāhu no”ti. evañca pana cintetvā “gaccha imaṃ pavattiṃ jānāhī”ti ekaṃ vānaraṃ pesesi. so gantvā rukkhassa ca phalitabhāvaṃ gāmassa ca gāḷhavāsabhāvaṃ ñatvā āgantvā vānarānaṃ ārocesi.</p>
	<p class="paratype03">vānarā tassa phalitabhāvaṃ sutvā “madhurāni tindukaphalāni khādissāmā”ti ussāhajātā vānarindassa tamatthaṃ ārocesuṃ. vānarindo “gāmo āvāso anāvāso”ti pucchi. “āvāso, devā”ti. “tena hi na gantabbaṃ. manussā hi bahumāyā hontī”ti. “deva, manussānaṃ paṭisallānavelāya aḍḍharattasamaye khādissāmā”ti bahū gantvā vānarindaṃ sampaṭicchāpetvā himavantā otaritvā tassa gāmassa avidūre manussānaṃ paṭisallānakālaṃ āgamayamānā mahāpāsāṇapiṭṭhe sayitvā majjhimayāme manussesu niddaṃ okkamantesu rukkhaṃ āruyha phalāni khādiṃsu. atheko puriso sarīrakiccena gehā nikkhamitvā gāmamajjhagato vānare disvā manussānaṃ ācikkhi. bahū manussā dhanukalāpaṃ sannayhitvā nānāvudhahatthā leḍḍudaṇḍādīni ādāya “pabhātāya rattiyā vānare gaṇhissāmā”ti rukkhaṃ parivāretvā aṭṭhaṃsu. asītisahassavānarā manusse disvā maraṇabhayatajjitā “natthi no aññaṃ paṭissaraṇaṃ aññatra vānarindenā”ti tassa santikaṃ gantvā paṭhamaṃ gāthamāhaṃsu — </p>
	<p class="paratype40">53<b>.</b> </p>
	<p class="paratype21">“dhanuhatthakalāpehi, nettiṃsavaradhāribhi. </p>
	<p class="paratype22">samantā parikiṇṇamha, kathaṃ mokkho bhavissatī”ti.</p>
	<p class="paratype03">tattha <b>dhanuhatthakalāpehī</b>ti dhanukalāpahatthehi, dhanūni ceva sarakalāpe ca gahetvā ṭhitehīti attho. <b>nettiṃsavaradhāribhī</b>ti nettiṃsā vuccanti khaggā, uttamakhaggadhārīhīti attho. <b>parikiṇṇamhā</b>ti parivāritamha. <b>katha</b>nti kena nu kho upāyena amhākaṃ mokkho bhavissatīti.</p>
	<p class="paratype03">tesaṃ kathaṃ sutvā vānarindo “mā bhāyittha, manussā nāma bahukiccā, ajjapi majjhimayāmo vattati, api nāma tesaṃ ‘amhe māressāmā’ti parivāritānaṃ imassa kiccassa antarāyakaraṃ aññaṃ kiccaṃ uppajjeyyā”ti vānare samassāsetvā dutiyaṃ gāthamāha — </p>
	<p class="paratype40">54<b>.</b> </p>
	<p class="paratype21">“appeva bahukiccānaṃ, attho jāyetha koci naṃ. </p>
	<p class="paratype22">atthi rukkhassa acchinnaṃ, khajjathaññeva tindukan”ti.</p>
	<p class="paratype03">tattha <b>na</b>nti nipātamattaṃ, appeva bahukiccānaṃ manussānaṃ añño koci attho uppajjeyyāti ayamevettha attho. <b>atthi rukkhassa acchinna</b>nti imassa rukkhassa phalānaṃ ākaḍḍhanaparikaḍḍhanavasena acchinnaṃ bahu ṭhānaṃ atthi. <b>khajjathaññeva tinduka</b>nti tindukaphalaṃ khajjathaññeva. tumhe hi yāvatakena vo attho atthi, tattakaṃ khādatha, amhākaṃ paharaṇakālaṃ jānissāmāti.</p>
	<p class="paratype03">evaṃ mahāsatto kapigaṇaṃ samassāsesi. ettakañhi assāsaṃ alabhamānā sabbepi te phalitena hadayena jīvitakkhayaṃ pāpuṇeyyuṃ. mahāsatto pana evaṃ vānaragaṇaṃ assāsetvā “sabbe vānare samānethā”ti āha. samānentā tassa bhāgineyyaṃ senakaṃ nāma vānaraṃ adisvā “senako nāgato”ti ārocesuṃ. “sace senako nāgato, tumhe mā bhāyittha, idāni vo so sotthiṃ karissatī”ti. senakopi kho vānaragaṇassa gamanakāle niddāyitvā pacchā pabuddho kañci adisvā padānupadiko hutvā āgacchanto manusse disvā “vānaragaṇassa bhayaṃ uppannan”ti ñatvā ekasmiṃ pariyante gehe aggiṃ jāletvā suttaṃ kantantiyā mahallakitthiyā santikaṃ gantvā khettaṃ gacchanto gāmadārako viya ekaṃ ummukaṃ gahetvā uparivāte ṭhatvā gāmaṃ padīpesi. manussā makkaṭe chaḍḍetvā aggiṃ nibbāpetuṃ agamaṃsu. vānarā palāyantā senakassatthāya ekekaṃ phalaṃ gahetvā palāyiṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā bhāgineyyo senako mahānāmo sakko ahosi, vānaragaṇo buddhaparisā, vānarindo pana ahameva ahosin”ti. </p>
	<p class="paratype06">tindukajātakavaṇṇanā sattamā. </p> 
</body>
</html>