<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [479] 6. kāliṅgabodhijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>13. terasakanipāto</h3>
	<h4>[479] 6. kāliṅgabodhijātakavaṇṇanā</h4>
	<p class="paratype03"><b>rājā kāliṅgo cakkavattī</b>ti idaṃ satthā jetavane viharanto ānandattherena kataṃ mahābodhipūjaṃ ārabbha kathesi. veneyyasaṅgahatthāya hi tathāgate janapadacārikaṃ pakkante sāvatthivāsino gandhamālādihatthā jetavanaṃ gantvā aññaṃ pūjanīyaṭṭhānaṃ alabhitvā gandhakuṭidvāre pātetvā gacchanti, te uḷārapāmojjā na honti. taṃ kāraṇaṃ ñatvā anāthapiṇḍiko tathāgatassa jetavanaṃ āgatakāle ānandattherassa santikaṃ gantvā “bhante, ayaṃ vihāro tathāgate cārikaṃ pakkante nipaccayo hoti, manussānaṃ gandhamālādīhi pūjanīyaṭṭhānaṃ na hoti, sādhu, bhante, tathāgatassa imamatthaṃ ārocetvā ekassa pūjanīyaṭṭhānassa sakkuṇeyyabhāvaṃ jānāthā”ti āha. so “sādhū”ti sampaṭicchitvā tathāgataṃ pucchi “kati nu kho, bhante, cetiyānī”ti? “tīṇi ānandā”ti. “katamāni, bhante, tīṇī”ti? “sārīrikaṃ pāribhogikaṃ uddissakan”ti. “sakkā pana, bhante, tumhesu dharantesuyeva cetiyaṃ kātun”ti. “ānanda, sārīrikaṃ na sakkā kātuṃ. tañhi buddhānaṃ parinibbānakāle hoti, uddissakaṃ avatthukaṃ mamāyanamattameva hoti, buddhehi paribhutto mahābodhirukkho buddhesu dharantesupi cetiyamevā”ti. “bhante, tumhesu pakkantesu jetavanavihāro appaṭisaraṇo hoti, mahājano pūjanīyaṭṭhānaṃ na labhati, mahābodhito bījaṃ āharitvā jetavanadvāre ropessāmi, bhante”ti. “sādhu, ānanda, ropehi, evaṃ sante jetavane mama nibaddhavāso viya bhavissatī”ti.</p>
	<p class="paratype03">thero kosalanarindassa anāthapiṇḍikassa visākhādīnañca ārocetvā jetavanadvāre bodhiropanaṭṭhāne āvāṭaṃ khaṇāpetvā mahāmoggallānattheraṃ āha — “bhante, ahaṃ jetavanadvāre bodhiṃ ropessāmi, mahābodhito me bodhipakkaṃ āharathā”ti. thero “sādhū”ti sampaṭicchitvā ākāsena bodhimaṇḍaṃ gantvā vaṇṭā parigalantaṃ pakkaṃ bhūmiṃ asampattameva cīvarena sampaṭicchitvā gahetvā ānandattherassa adāsi. ānandatthero “ajja bodhiṃ ropessāmī”ti kosalarājādīnaṃ ārocesi. rājā sāyanhasamaye mahantena parivārena sabbūpakaraṇāni gāhāpetvā āgami, tathā anāthapiṇḍiko visākhā ca añño ca saddho jano. thero mahābodhiropanaṭṭhāne mahantaṃ suvaṇṇakaṭāhaṃ ṭhapetvā heṭṭhā chiddaṃ kāretvā gandhakalalassa pūretvā “idaṃ bodhipakkaṃ ropehi, mahārājā”ti rañño adāsi. so cintesi “rajjaṃ nāma na sabbakālaṃ amhākaṃ hatthe tiṭṭhati, idaṃ mayā anāthapiṇḍikena ropāpetuṃ vaṭṭatī”ti . so taṃ bodhipakkaṃ mahāseṭṭhissa hatthe ṭhapesi. anāthapiṇḍiko gandhakalalaṃ viyūhitvā tattha pātesi. tasmiṃ tassa hatthato muttamatteyeva sabbesaṃ passantānaññeva naṅgalasīsappamāṇo bodhikhandho paṇṇāsahatthubbedho uṭṭhahi, catūsu disāsu uddhañcāti pañca mahāsākhā paṇṇāsahatthāva nikkhamiṃsu. iti so taṅkhaṇaññeva vanappatijeṭṭhako hutvā aṭṭhāsi. rājā aṭṭhārasamatte suvaṇṇarajataghaṭe gandhodakena pūretvā nīluppalahatthakādipaṭimaṇḍite mahābodhiṃ parikkhipitvā puṇṇaghaṭe paṭipāṭiyā ṭhapesi, sattaratanamayaṃ vedikaṃ kāresi, suvaṇṇamissakaṃ vālukaṃ okiri, pākāraparikkhepaṃ kāresi, sattaratanamayaṃ dvārakoṭṭhakaṃ kāresi, sakkāro mahā ahosi.</p>
	<p class="paratype03">thero tathāgataṃ upasaṅkamitvā “bhante, tumhehi mahābodhimūle samāpannasamāpattiṃ mayā ropitabodhimūle nisīditvā mahājanassa hitatthāya samāpajjathā”ti āha. “ānanda, kiṃ kathesi, mayi mahābodhimūle samāpannasamāpattiṃ samāpajjitvā nisinne añño padeso dhāretuṃ na sakkotī”ti. “bhante, mahājanassa hitatthāya imassa bhūmippadesassa dhuvaniyāmena samāpattisukhena taṃ bodhimūlaṃ paribhuñjathā”ti. satthā ekarattiṃ samāpattisukhena paribhuñji. thero kosalarājādīnaṃ kathetvā bodhimahaṃ nāma kāresi. sopi kho bodhirukkho ānandattherena ropitattā <b>ānandabodhi</b>yevāti paññāyittha. tadā bhikkhū dhammasabhāyaṃ kathaṃ samuṭṭhāpesuṃ “āvuso āyasmā ānando dharanteyeva tathāgate bodhiṃ ropetvā mahāpūjaṃ kāresi, aho mahāguṇo thero”ti . satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi ānando saparivāresu catūsu mahādīpesu manusse gahetvā bahugandhamālādīni āharitvā mahābodhimaṇḍe bodhimahaṃ kāresiyevā”ti vatvā atītaṃ āhari.</p>
	<p class="paratype03">atīte kaliṅgaraṭṭhe dantapuranagare kāliṅgo nāma rājā rajjaṃ kāresi. tassa mahākāliṅgo, cūḷakāliṅgoti dve puttā ahesuṃ. nemittakā “jeṭṭhaputto pitu accayena rajjaṃ kāressati, kaniṭṭho pana isipabbajjaṃ pabbajitvā bhikkhāya carissati, putto panassa cakkavattī bhavissatī”ti byākariṃsu. aparabhāge jeṭṭhaputto pitu accayena rājā ahosi, kaniṭṭho pana uparājā. so “putto kira me cakkavattī bhavissatī”ti puttaṃ nissāya mānaṃ akāsi. rājā asahanto “cūḷakāliṅgaṃ gaṇhā”ti ekaṃ atthacarakaṃ āṇāpesi. so gantvā “kumāra, rājā taṃ gaṇhāpetukāmo, tava jīvitaṃ rakkhāhī”ti āha. so attano lañjanamuddikañca sukhumakambalañca khaggañcāti imāni tīṇi atthacarakāmaccassa dassetvā “imāya saññāya mama puttassa rajjaṃ dadeyyāthā”ti vatvā araññaṃ pavisitvā ramaṇīye bhūmibhāge assamaṃ katvā isipabbajjaṃ pabbajitvā nadītīre vāsaṃ kappesi.</p>
	<p class="paratype03">maddaraṭṭhepi sāgalanagare maddarañño aggamahesī dhītaraṃ vijāyi. taṃ nemittakā “ayaṃ bhikkhaṃ caritvā jīvikaṃ kappessati, putto panassā cakkavattī bhavissatī”ti byākariṃsu. sakalajambudīpe rājāno taṃ pavattiṃ sutvā ekappahāreneva āgantvā sāgalanagaraṃ rundhiṃsu. maddarājā cintesi “sacāhaṃ imaṃ ekassa dassāmi, sesarājāno kujjhissanti, mama dhītaraṃ rakkhissāmī”ti dhītarañca bhariyañca gahetvā aññātakavesena palāyitvā araññaṃ pavisitvā cūḷakāliṅgakumārassa assamapadato uparibhāge assamaṃ katvā pabbajitvā uñchācariyāya jīvikaṃ kappento tattha paṭivasati. mātāpitaro “dhītaraṃ rakkhissāmā”ti taṃ assamapade katvā phalāphalatthāya gacchanti. sā tesaṃ gatakāle nānāpupphāni gahetvā pupphacumbaṭakaṃ katvā gaṅgātīre ṭhapitasopānapanti viya jāto eko supupphito ambarukkho atthi, taṃ abhiruhitvā kīḷitvā pupphacumbaṭakaṃ udake khipi. taṃ ekadivasaṃ gaṅgāyaṃ nhāyantassa cūḷakāliṅgakumārassa sīse laggi. so taṃ oloketvā “idaṃ ekāya itthiyā kataṃ, no ca kho mahallikāya, taruṇakumārikāya katakammaṃ, vīmaṃsissāmi tāva nan”ti kilesavasena uparigaṅgaṃ gantvā tassā ambarukkhe nisīditvā madhurena sarena gāyantiyā saddaṃ sutvā rukkhamūlaṃ gantvā taṃ disvā “bhadde, kā nāma tvan”ti āha. “manussitthīhamasmi sāmī”ti . “tena hi otarāhī”ti. “na sakkā sāmi, ahaṃ khattiyā”ti. “bhadde, ahampi khattiyoyeva, otarāhī”ti. sāmi, na vacanamatteneva khattiyo hoti, yadisi khattiyo, khattiyamāyaṃ kathehī”ti. te ubhopi aññamaññaṃ khattiyamāyaṃ kathayiṃsu. rājadhītā otari.</p>
	<p class="paratype03">te aññamaññaṃ ajjhācāraṃ cariṃsu. sā mātāpitūsu āgatesu tassa kāliṅgarājaputtabhāvañceva araññaṃ paviṭṭhakāraṇañca vitthārena tesaṃ kathesi. te “sādhū”ti sampaṭicchitvā taṃ tassa adaṃsu. tesaṃ piyasaṃvāsena vasantānaṃ rājadhītā gabbhaṃ labhitvā dasamāsaccayena dhaññapuññalakkhaṇasampannaṃ puttaṃ vijāyi, “kāliṅgo”tissa nāmaṃ akaṃsu. so vayappatto pitu ceva ayyakassa ca santike sabbasippānaṃ nipphattiṃ pāpuṇi. athassa pitā nakkhattayogavasena bhātu matabhāvaṃ ñatvā “tāta, mā tvaṃ araññe vasa, petteyyo te mahākāliṅgo kālakato, tvaṃ dantapuranagaraṃ gantvā kulasantakaṃ sakalarajjaṃ gaṇhāhī”ti vatvā attanā ānītaṃ muddikañca kambalañca khaggañca datvā “tāta, dantapuranagare asukavīthiyaṃ amhākaṃ atthacarako amacco atthi, tassa gehe sayanamajjhe otaritvā imāni tīṇi ratanāni tassa dassetvā mama puttabhāvaṃ ācikkha, so taṃ rajje patiṭṭhāpessatī”ti uyyojesi. so mātāpitaro ca ayyakāyyike ca vanditvā puññamahiddhiyā ākāsena gantvā amaccassa sayanapiṭṭheyeva otaritvā “kosi tvan”ti puṭṭho “cūḷakāliṅgassa puttomhī”ti ācikkhitvā tāni ratanāni dassesi. amacco rājaparisāya ārocesi. amaccā nagaraṃ alaṅkārāpetvā tassa setacchattaṃ ussāpayiṃsu.</p>
	<p class="paratype03">athassa kāliṅgabhāradvājo nāma purohito tassa dasa cakkavattivattāni ācikkhi. so taṃ vattaṃ pūresi. athassa pannarasauposathadivase cakkadahato cakkaratanaṃ, uposathakulato hatthiratanaṃ, valāhakakulato assaratanaṃ, vepullapabbatato maṇiratanaṃ āgami, itthiratanagahapatiratanapariṇāyakaratanāni pātubhavanti. so sakalacakkavāḷagabbhe rajjaṃ gaṇhitvā ekadivasañca chattiṃsayojanāya parisāya parivuto sabbasetaṃ kelāsakūṭapaṭibhāgaṃ hatthiṃ āruyha mahantena sirivilāsena mātāpitūnaṃ santikaṃ pāyāsi. athassa sabbabuddhānaṃ jayapallaṅkassa pathavīnābhibhūtassa mahābodhimaṇḍassa uparibhāge nāgo gantuṃ nāsakkhi. rājā punappunaṃ codesi, so nāsakkhiyeva. tamatthaṃ pakāsento satthā paṭhamaṃ gāthamāha — </p>
	<p class="paratype40">67<b>.</b> </p>
	<p class="paratype21">“rājā kāliṅgo cakkavatti, dhammena pathavimanusāsaṃ. </p>
	<p class="paratype22">agamā bodhisamīpaṃ, nāgena mahānubhāvenā”ti.</p>
	<p class="paratype03">atha rañño purohito raññā saddhiṃ gacchanto “ākāse āvaraṇaṃ nāma natthi, kiṃ nu kho rājā hatthiṃ pesetuṃ na sakkoti, vīmaṃsissāmī”ti ākāsato oruyha sabbabuddhānaṃyeva jayapallaṅkaṃ pathavīnābhimaṇḍalabhūtaṃ bhūmibhāgaṃ passi. tadā kira tattha aṭṭharājakarīsamatte ṭhāne kesamassumattampi tiṇaṃ nāma natthi, rajatapaṭṭavaṇṇavālukā vippakiṇṇā honti, samantā tiṇalatāvanappatiyo bodhimaṇḍaṃ padakkhiṇaṃ katvā āvaṭṭetvā bodhimaṇḍābhimukhāva aṭṭhaṃsu. brāhmaṇo taṃ bhūmibhāgaṃ oloketvā “idañhi sabbabuddhānaṃ sabbakilesaviddhaṃsanaṭṭhānaṃ, imassa uparibhāge sakkādīhipi na sakkā gantun”ti cintetvā kāliṅgarañño santikaṃ gantvā bodhimaṇḍassa vaṇṇaṃ kathetvā rājānaṃ “otarā”ti āha. tamatthaṃ pakāsento satthā imā gāthā āha — </p>
	<p class="paratype40">68<b>.</b> </p>
	<p class="paratype21">“kāliṅgo bhāradvājo ca, rājānaṃ kāliṅgaṃ samaṇakolaññaṃ. </p>
	<p class="paratype22">cakkaṃ vattayato pariggahetvā, pañjalī idamavoca. </p>
	<p class="paratype40">69<b>.</b> </p>
	<p class="paratype21">“paccoroha mahārāja, bhūmibhāgo yathā samaṇuggato. </p>
	<p class="paratype22">idha anadhivarā buddhā, abhisambuddhā virocanti. </p>
	<p class="paratype40">70<b>.</b> </p>
	<p class="paratype21">“padakkhiṇato āvaṭṭā, tiṇalatā asmiṃ bhūmibhāgasmiṃ. </p>
	<p class="paratype22">pathaviyā nābhiyaṃ maṇḍo, iti no sutaṃ mante mahārāja. </p>
	<p class="paratype40">71<b>.</b> </p>
	<p class="paratype21">“sāgarapariyantāya, mediniyā sabbabhūtadharaṇiyā. </p>
	<p class="paratype22">pathaviyā ayaṃ maṇḍo, orohitvā namo karohi. </p>
	<p class="paratype40">72<b>.</b> </p>
	<p class="paratype21">“ye te bhavanti nāgā ca, abhijātā ca kuñjarā. </p>
	<p class="paratype22">ettāvatā padesaṃ te, nāgā neva mupayanti. </p>
	<p class="paratype40">73<b>.</b> </p>
	<p class="paratype21">“abhijāto nāgo kāmaṃ, pesehi kuñjaraṃ dantiṃ. </p>
	<p class="paratype22">ettāvatā padeso, sakkā nāgena mupagantuṃ. </p>
	<p class="paratype40">74<b>.</b> </p>
	<p class="paratype21">“taṃ sutvā rājā kāliṅgo, veyyañjanikavaco nisāmetvā. </p>
	<p class="paratype22">sampesesi nāgaṃ ñassāma, mayaṃ yathimassidaṃ vacanaṃ. </p>
	<p class="paratype40">75<b>.</b> </p>
	<p class="paratype21">“sampesito ca raññā, nāgo koñcova abhinaditvāna. </p>
	<p class="paratype22">paṭisakkitvā nisīdi, garuṃva bhāraṃ asahamāno”ti.</p>
	<p class="paratype03">tattha <b>samaṇakolañña</b>nti tāpasānaṃ puttaṃ. <b>cakkaṃ vattayato</b>ti cakkaṃ vattayamānaṃ, cakkavattinti attho. <b>pariggahetvā</b>ti bhūmibhāgaṃ vīmaṃsitvā. <b>samaṇuggato</b>ti sabbabuddhehi vaṇṇito. <b>anadhivarā</b>ti atulyā appameyyā. <b>virocantī</b>ti vihatasabbakilesandhakārā taruṇasūriyā viya idha nisinnā virocanti. <b>tiṇalatā</b>ti tiṇāni ca latāyo ca. <b>maṇḍo</b>ti catunahutādhikadviyojanasatasahassabahalāya pathaviyā maṇḍo sāro nābhibhūto acalaṭṭhānaṃ, kappe saṇṭhahante paṭhamaṃ saṇṭhahati, vinassante pacchā vinassati. <b>iti no suta</b>nti evaṃ amhehi lakkhaṇamantavasena sutaṃ. <b>orohitvā</b>ti ākāsato otaritvā imassa sabbabuddhānaṃ kilesaviddhaṃsanaṭṭhānassa <b>namo karohi,</b> pūjāsakkāraṃ karohi.</p>
	<p class="paratype03"><b>ye te</b>ti ye cakkavattirañño hatthiratanasaṅkhātā uposathakule nibbattanāgā. <b>ettāvatā</b>ti sabbepi te ettakaṃ padesaṃ neva upayanti, koṭṭiyamānāpi na upagacchantiyeva. <b>abhijāto</b>ti gocariyādīni aṭṭha hatthikulāni abhibhavitvā atikkamitvā uposathakule jāto. <b>kuñjara</b>nti uttamaṃ. <b>ettāvatā</b>ti ettako padeso sakkā etena nāgena upagantuṃ, ito uttari na sakkā, abhikaṅkhanto vajiraṅkusena saññaṃ datvā pesehīti. <b>veyyañjanikavaco nisāmetvā</b>ti bhikkhave, so rājā tassa lakkhaṇapāṭhakassa veyyañjanikassa kāliṅgabhāradvājassa vaco nisāmetvā upadhāretvā “ñassāma mayaṃ yathā imassa vacanaṃ yadi vā saccaṃ yadi vā alikan”ti vīmaṃsanto nāgaṃ pesesīti attho. <b>koñcova abhinaditvānā</b>ti bhikkhave, so nāgo tena raññā vajiraṅkusena codetvā pesito koñcasakuṇo viya naditvā paṭisakkitvā soṇḍaṃ ukkhipitvā gīvaṃ unnāmetvā garuṃ bhāraṃ vahituṃ asakkonto viya ākāseyeva nisīdi.</p>
	<p class="paratype03">so tena punappunaṃ vijjhiyamāno vedanaṃ sahituṃ asakkonto kālamakāsi. rājā panassa matabhāvaṃ ajānanto piṭṭhe nisinnova ahosi. kāliṅgabhāradvājo “mahārāja, tava nāgo niruddho, aññaṃ hatthiṃ saṅkamā”ti āha. tamatthaṃ pakāsento satthā dasamaṃ gāthamāha — </p>
	<p class="paratype40">76<b>.</b> </p>
	<p class="paratype21">“kāliṅgabhāradvājo, nāgaṃ khīṇāyukaṃ viditvāna. </p>
	<p class="paratype27">rājānaṃ kāliṅgaṃ, taramāno ajjhabhāsittha. </p>
	<p class="paratype22">aññaṃ saṅkama nāgaṃ, nāgo khīṇāyuko mahārājā”ti.</p>
	<p class="paratype03">tattha <b>nāgo khīṇāyuko</b>ti nāgo te jīvitakkhayaṃ patto, yaṃ kiñci karontena na sakkā piṭṭhe nisinnena bodhimaṇḍamatthakena gantuṃ. <b>aññaṃ nāgaṃ saṅkamā</b>ti rañño puññiddhibalena añño nāgo uposathakulato āgantvā piṭṭhiṃ upanāmesi.</p>
	<p class="paratype03">rājā tassa piṭṭhiyaṃ nisīdi. tasmiṃ khaṇe matahatthī bhūmiyaṃ pati. tamatthaṃ pakāsento satthā itaraṃ gāthamāha — </p>
	<p class="paratype40">77<b>.</b> </p>
	<p class="paratype21">“taṃ sutvā kāliṅgo, taramāno saṅkamī nāgaṃ. </p>
	<p class="paratype27">saṅkanteva raññe nāgo, tattheva pati bhumyā. </p>
	<p class="paratype22">veyyañjanikavaco, yathā tathā ahu nāgo”ti.</p>
	<p class="paratype03">atha rājā ākāsato oruyha bodhimaṇḍaṃ oloketvā pāṭihāriyaṃ disvā bhāradvājassa thutiṃ karonto āha — </p>
	<p class="paratype40">78<b>.</b> </p>
	<p class="paratype21">“kāliṅgo rājā kāliṅgaṃ, brāhmaṇaṃ etadavoca. </p>
	<p class="paratype22">tvameva asi sambuddho, sabbaññū sabbadassāvī”ti.</p>
	<p class="paratype03">brāhmaṇo taṃ anadhivāsento attānaṃ nīcaṭṭhāne ṭhapetvā buddheyeva ukkhipitvā vaṇṇesi. tamatthaṃ pakāsento satthā imā gāthā abhāsi — </p>
	<p class="paratype40">79<b>.</b> </p>
	<p class="paratype21">“taṃ anadhivāsento kāliṅga, brāhmaṇo idamavoca. </p>
	<p class="paratype22">veyyañjanikā hi mayaṃ, buddhā sabbaññuno mahārāja. </p>
	<p class="paratype40">80<b>.</b> </p>
	<p class="paratype21">“sabbaññū sabbavidū ca, buddhā na lakkhaṇena jānanti. </p>
	<p class="paratype22">āgamabalasā hi mayaṃ, buddhā sabbaṃ pajānantī”ti.</p>
	<p class="paratype03">tattha <b>veyyañjanikā</b>ti mahārāja, mayaṃ byañjanaṃ disvā byākaraṇasamatthā sutabuddhā nāma, buddhā pana sabbaññū sabbavidū. buddhā hi atītādibhedaṃ sabbaṃ jānanti ceva passanti ca, sabbaññutaññāṇena te sabbaṃ jānanti, na lakkhaṇena. mayaṃ pana āgamabalasā attano sippabaleneva jānāma, tañca ekadesameva, buddhā pana sabbaṃ pajānantīti.</p>
	<p class="paratype03">rājā buddhaguṇe sutvā somanassappatto hutvā sakalacakkavāḷavāsikehi bahugandhamālaṃ āharāpetvā mahābodhimaṇḍe sattāhaṃ vasitvā mahābodhipūjaṃ kāresi. tamatthaṃ pakāsento satthā imaṃ gāthādvayamāha — </p>
	<p class="paratype40">81<b>.</b> </p>
	<p class="paratype21">“mahayitvā sambodhiṃ, nānāturiyehi vajjamānehi. </p>
	<p class="paratype22">mālāvilepanaṃ abhiharitvā, atha rājā manupāyāsi. </p>
	<p class="paratype40">82<b>.</b> </p>
	<p class="paratype21">“saṭṭhi vāhasahassāni, pupphānaṃ sannipātayi. </p>
	<p class="paratype22">pūjesi rājā kāliṅgo, bodhimaṇḍamanuttaran”ti.</p>
	<p class="paratype03">tattha <b>manupāyāsī</b>ti mātāpitūnaṃ santikaṃ agamāsi. so mahābodhimaṇḍe aṭṭhārasahatthaṃ suvaṇṇatthambhaṃ ussāpesi. tassa sattaratanamayā vedikā kāresi, ratanamissakaṃ vālukaṃ okirāpetvā pākāraparikkhittaṃ kāresi, sattaratanamayaṃ dvārakoṭṭhakaṃ kāresi, devasikaṃ pupphānaṃ saṭṭhivāhasahassāni sannipātayi, evaṃ bodhimaṇḍaṃ pūjesi. pāḷiyaṃ pana “saṭṭhi vāhasahassāni pupphānan”ti ettakameva āgataṃ.</p>
	<p class="paratype03">evaṃ mahābodhipūjaṃ katvā mātāpitaro ayyakāyyike ca ādāya dantapurameva ānetvā dānādīni puññāni katvā tāvatiṃsabhavane nibbatti.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi ānando bodhipūjaṃ kāresiyevā”ti vatvā jātakaṃ samodhānesi — “tadā māṇavakakāliṅgo ānando ahosi, kāliṅgabhāradvājo pana ahameva ahosin”ti. </p>
	<p class="paratype06">kāliṅgabodhijātakavaṇṇanā chaṭṭhā. </p> 
</body>
</html>