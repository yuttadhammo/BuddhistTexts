<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - 6. devadhammajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>1. apaṇṇakavaggo</h4>
	<h5>6. devadhammajātakavaṇṇanā</h5>
	<p class="paratype03"><b>hiriottappasampannā</b>ti idaṃ bhagavā jetavane viharanto aññataraṃ bahubhaṇḍikaṃ bhikkhuṃ ārabbha kathesi. sāvatthivāsī kireko kuṭumbiko bhariyāya kālakatāya pabbaji. so pabbajanto attano pariveṇañca aggisālañca bhaṇḍagabbhañca kāretvā bhaṇḍagabbhaṃ sappitaṇḍulādīhi pūretvā pabbaji. pabbajitvā ca pana attano dāse pakkosāpetvā yathārucitaṃ āhāraṃ pacāpetvā bhuñjati, bahuparikkhāro ca ahosi, rattiṃ aññaṃ nivāsanapārupanaṃ hoti, divā aññaṃ. vihārapaccante vasati. tassekadivasaṃ cīvarapaccattharaṇādīni nīharitvā pariveṇe pattharitvā sukkhāpentassa sambahulā jānapadā bhikkhū senāsanacārikaṃ āhiṇḍantā pariveṇaṃ gantvā cīvarādīni disvā “kassimānī”ti pucchiṃsu. so “mayhaṃ, āvuso”ti āha. “āvuso, idampi cīvaraṃ, idampi nivāsanaṃ, idampi paccattharaṇaṃ, sabbaṃ tuyhamevā”ti? “āma mayhamevā”ti. “āvuso bhagavatā tīṇi cīvarāni anuññātāni, tvaṃ evaṃ appicchassa buddhassa sāsane pabbajitvā evaṃ bahuparikkhāro jāto, ehi taṃ dasabalassa santikaṃ nessāmā”ti taṃ ādāya satthu santikaṃ agamaṃsu.</p>
	<p class="paratype03">satthā disvāva “kiṃ nu kho, bhikkhave, anicchamānakaṃyeva bhikkhuṃ gaṇhitvā āgatatthā”ti āha. “bhante, ayaṃ bhikkhu bahubhaṇḍo bahuparikkhāro”ti. “saccaṃ kira tvaṃ bhikkhu bahubhaṇḍo”ti? “saccaṃ, bhagavā”ti. “kasmā pana tvaṃ bhikkhu bahubhaṇḍo jāto”? “nanu ahaṃ appicchatāya santuṭṭhitāya pavivekassa vīriyārambhassa vaṇṇaṃ vadāmī”ti. so satthu vacanaṃ sutvā kupito “iminā dāni nīhārena carissāmī”ti pārupanaṃ chaḍḍetvā parisamajjhe ekacīvaro aṭṭhāsi.</p>
	<p class="paratype03">atha naṃ satthā upatthambhayamāno “nanu tvaṃ bhikkhu pubbe hirottappagavesako dakarakkhasakālepi hirottappaṃ gavesamāno dvādasa saṃvaccharāni vihāsi, atha kasmā idāni evaṃ garuke buddhasāsane pabbajitvā catuparisamajjhe pārupanaṃ chaḍḍetvā hirottappaṃ pahāya ṭhitosī”ti? so satthu vacanaṃ sutvā hirottappaṃ paccupaṭṭhāpetvā taṃ cīvaraṃ pārupitvā satthāraṃ vanditvā ekamantaṃ nisīdi. bhikkhū tassatthassa āvibhāvatthaṃ bhagavantaṃ yāciṃsu, bhagavā bhavantarena paṭicchannaṃ kāraṇaṃ pākaṭaṃ akāsi.</p>
	<p class="paratype03">atīte kāsiraṭṭhe bārāṇasiyaṃ brahmadatto nāma rājā ahosi. tadā bodhisatto tassa aggamahesiyā kucchimhi paṭisandhiṃ gaṇhi. tassa nāmaggahaṇadivase “mahisāsakumāro”ti nāmaṃ akaṃsu. tassa ādhāvitvā paridhāvitvā vicaraṇakāle rañño aññopi putto jāto, tassa “candakumāro”ti nāmaṃ akaṃsu. tassa pana ādhāvitvā paridhāvitvā vicaraṇakāle bodhisattassa mātā kālamakāsi, rājā aññaṃ aggamahesiṭṭhāne ṭhapesi. sā rañño piyā ahosi manāpā, sāpi saṃvāsamanvāya ekaṃ puttaṃ vijāyi, “sūriyakumāro”tissa nāmaṃ akaṃsu. rājā puttaṃ disvā tuṭṭhacitto “bhadde, puttassa te varaṃ dammī”ti āha. devī, varaṃ icchitakāle gahetabbaṃ katvā ṭhapesi. sā putte vayappatte rājānaṃ āha — “devena mayhaṃ puttassa jātakāle varo dinno, puttassa me rajjaṃ dehī”ti. rājā “mayhaṃ dve puttā aggikkhandhā viya jalamānā vicaranti, na sakkā tava puttassa rajjaṃ dātun”ti paṭikkhipitvāpi taṃ punappunaṃ yācamānameva disvā “ayaṃ mayhaṃ puttānaṃ pāpakampi cinteyyā”ti putte pakkosāpetvā āha — “tātā, ahaṃ sūriyakumārassa jātakāle varaṃ adāsiṃ. idānissa mātā rajjaṃ yācati, ahaṃ tassa na dātukāmo, mātugāmo nāma pāpo, tumhākaṃ pāpakampi cinteyya, tumhe araññaṃ pavisitvā mama accayena kulasantake nagare rajjaṃ kareyyāthā”ti roditvā kanditvā sīse cumbitvā uyyojesi. te pitaraṃ vanditvā pāsādā otarante rājaṅgaṇe kīḷamāno sūriyakumāro disvā taṃ kāraṇaṃ ñatvā “ahampi bhātikehi saddhiṃ gamissāmī”ti tehi saddhiṃyeva nikkhami. te himavantaṃ pavisiṃsu.</p>
	<p class="paratype03">bodhisatto maggā okkamma rukkhamūle nisīditvā sūriyakumāraṃ āmantesi “tāta sūriyakumāra, etaṃ saraṃ gantvā nhatvā ca pivitvā ca paduminipaṇṇehi amhākampi pānīyaṃ ānehī”ti. taṃ pana saraṃ vessavaṇassa santikā ekena dakarakkhasena laddhaṃ hoti, vessavaṇo ca taṃ āha — “ṭhapetvā devadhammajānanake ye aññe imaṃ saraṃ otaranti, te khādituṃ labhasi. anotiṇṇe na labhasī”ti. tato paṭṭhāya so rakkhaso ye taṃ saraṃ otaranti, te devadhamme pucchitvā ye na jānanti, te khādati. atha kho sūriyakumāro taṃ saraṃ gantvā avīmaṃsitvāva otari. atha naṃ so rakkhaso gahetvā “devadhamme jānāsī”ti pucchi. so “devadhammā nāma candimasūriyā”ti āha. atha naṃ “tvaṃ devadhamme na jānāsī”ti vatvā udakaṃ pavesetvā attano vasanaṭṭhāne ṭhapesi. bodhisattopi taṃ aticirāyantaṃ disvā candakumāraṃ pesesi. rakkhaso tampi gahetvā “devadhamme jānāsī”ti pucchi. “āma jānāmi, devadhammā nāma catasso disā”ti. rakkhaso “na tvaṃ devadhamme jānāsī”ti tampi gahetvā tattheva ṭhapesi.</p>
	<p class="paratype03">bodhisatto tasmimpi cirāyante “ekena antarāyena bhavitabban”ti sayaṃ tattha gantvā dvinnampi otaraṇapadavaḷañjaṃ disvā “rakkhasapariggahitena iminā sarena bhavitabban”ti khaggaṃ sannayhitvā dhanuṃ gahetvā aṭṭhāsi. dakarakkhaso bodhisattaṃ udakaṃ anotarantaṃ disvā vanakammikapuriso viya hutvā bodhisattaṃ āha — “bho, purisa, tvaṃ maggakilanto kasmā imaṃ saraṃ otaritvā nhatvā pivitvā bhisamuḷālaṃ khāditvā pupphāni piḷandhitvā yathāsukhaṃ na gacchasī”ti? bodhisatto taṃ disvā “eso yakkho bhavissatī”ti ñatvā “tayā me bhātikā gahitā”ti āha. “āma, gahitā”ti. “kiṃ kāraṇā”ti? “ahaṃ imaṃ saraṃ otiṇṇake labhāmī”ti. “kiṃ pana sabbeva labhasī”ti? “ye devadhamme jānanti, te ṭhapetvā avasese labhāmī”ti. “atthi pana te devadhammehi attho”ti? “āma, atthī”ti. “yadi evaṃ ahaṃ te devadhamme kathessāmī”ti. “tena hi kathehi, ahaṃ devadhamme suṇissāmī”ti. bodhisatto āha “ahaṃ devadhamme katheyyaṃ, kiliṭṭhagatto panamhī”ti. yakkho bodhisattaṃ nhāpetvā bhojanaṃ bhojetvā pānīyaṃ pāyetvā pupphāni piḷandhāpetvā gandhehi vilimpāpetvā alaṅkatamaṇḍapamajjhe pallaṅkaṃ attharitvā adāsi.</p>
	<p class="paratype03">bodhisatto āsane nisīditvā yakkhaṃ pādamūle nisīdāpetvā “tena hi ohitasoto sakkaccaṃ devadhamme suṇāhī”ti imaṃ gāthamāha — </p>
	<p class="paratype40">6<b>.</b> </p>
	<p class="paratype21">“hiriottappasampannā, sukkadhammasamāhitā. </p>
	<p class="paratype22">santo sappurisā loke, devadhammāti vuccare”ti.</p>
	<p class="paratype03">tattha <b>hiriottappasampannā</b>ti hiriyā ca ottappena ca samannāgatā. tesu kāyaduccaritādīhi hiriyatīti hirī, lajjāyetaṃ adhivacanaṃ. tehiyeva ottappatīti ottappaṃ, pāpato ubbegassetaṃ adhivacanaṃ. tattha ajjhattasamuṭṭhānā hirī, bahiddhāsamuṭṭhānaṃ ottappaṃ. attādhipateyyā hirī, lokādhipateyyaṃ ottappaṃ. lajjāsabhāvasaṇṭhitā hirī, bhayasabhāvasaṇṭhitaṃ ottappaṃ. sappatissavalakkhaṇā hirī, vajjabhīrukabhayadassāvilakkhaṇaṃ ottappaṃ.</p>
	<p class="paratype03">tattha ajjhattasamuṭṭhānaṃ hiriṃ catūhi kāraṇehi samuṭṭhāpeti — jātiṃ paccavekkhitvā vayaṃ paccavekkhitvā sūrabhāvaṃ paccavekkhitvā bāhusaccaṃ paccavekkhitvā . kathaṃ? “pāpakaraṇaṃ nāmetaṃ na jātisampannānaṃ kammaṃ, hīnajaccānaṃ kevaṭṭādīnaṃ kammaṃ, mādisassa jātisampannassa idaṃ kammaṃ kātuṃ na yuttan”ti evaṃ tāva jātiṃ paccavekkhitvā pāṇātipātādipāpaṃ akaronto hiriṃ samuṭṭhāpeti. tathā “pāpakaraṇaṃ nāmetaṃ daharehi kattabbaṃ kammaṃ, mādisassa vaye ṭhitassa idaṃ kammaṃ kātuṃ na yuttan”ti evaṃ vayaṃ paccavekkhitvā pāṇātipātādipāpaṃ akaronto hiriṃ samuṭṭhāpeti. tathā “pāpakammaṃ nāmetaṃ dubbalajātikānaṃ kammaṃ, mādisassa sūrabhāvasampannassa idaṃ kammaṃ kātuṃ na yuttan”ti evaṃ sūrabhāvaṃ paccavekkhitvā pāṇātipātādipāpaṃ akaronto hiriṃ samuṭṭhāpeti. tathā “pāpakammaṃ nāmetaṃ andhabālānaṃ kammaṃ, na paṇḍitānaṃ, mādisassa paṇḍitassa bahussutassa idaṃ kammaṃ kātuṃ na yuttan”ti evaṃ bāhusaccaṃ paccavekkhitvā pāṇātipātādipāpaṃ akaronto hiriṃ samuṭṭhāpeti. evaṃ ajjhattasamuṭṭhānaṃ hiriṃ catūhi kāraṇehi samuṭṭhāpeti. samuṭṭhāpetvā ca pana attano citte hiriṃ pavesetvā pāpakammaṃ na karoti. evaṃ hirī ajjhattasamuṭṭhānā nāma hoti.</p>
	<p class="paratype03">kathaṃ ottappaṃ bahiddhāsamuṭṭhānaṃ nāma? “sace tvaṃ pāpakammaṃ karissasi, catūsu parisāsu garahappatto bhavissasi. </p>
	<p class="paratype21">“garahissanti taṃ viññū, asuciṃ nāgariko yathā. </p>
	<p class="paratype22">vajjito sīlavantehi, kathaṃ bhikkhu karissasī”ti. (dha. sa. aṭṭha. 1 balarāsivaṇṇanā) — </p>
	<p class="paratype25">evaṃ paccavekkhanto hi bahiddhāsamuṭṭhitena ottappena pāpakammaṃ na karoti. evaṃ ottappaṃ bahiddhāsamuṭṭhānaṃ nāma hoti.</p>
	<p class="paratype03">kathaṃ hirī attādhipateyyā nāma? idhekacco kulaputto attānaṃ adhipatiṃ jeṭṭhakaṃ katvā “mādisassa saddhāpabbajitassa bahussutassa dhutaṅgadharassa na yuttaṃ pāpakammaṃ kātun”ti pāpaṃ na karoti. evaṃ hirī attādhipateyyā nāma hoti. tenāha bhagavā — </p>
	<p class="paratype02">“so attānaṃyeva adhipatiṃ katvā akusalaṃ pajahati, kusalaṃ bhāveti. sāvajjaṃ pajahati, anavajjaṃ bhāveti. suddhamattānaṃ pariharatī”ti (a. ni. 3.40).</p>
	<p class="paratype03">kathaṃ ottappaṃ lokādhipateyyaṃ nāma? idhekacco kulaputto lokaṃ adhipatiṃ jeṭṭhakaṃ katvā pāpakammaṃ na karoti. yathāha — </p>
	<p class="paratype02">“mahā kho panāyaṃ lokasannivāso. mahantasmiṃ kho pana lokasannivāse santi samaṇabrāhmaṇā iddhimanto dibbacakkhukā paracittaviduno, te dūratopi passanti, āsannāpi na dissanti, cetasāpi cittaṃ jānanti, tepi maṃ evaṃ jānissanti ‘passatha bho, imaṃ kulaputtaṃ, saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. </p>
	<p class="paratype02">“santi devatā iddhimantiyo dibbacakkhukā paracittaviduniyo, tā dūratopi passanti, āsannāpi na dissanti, cetasāpi cittaṃ jānanti, tāpi maṃ evaṃ jānissanti ‘passatha bho, imaṃ kulaputtaṃ, saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. so lokaṃyeva adhipatiṃ jeṭṭhakaṃ karitvā akusalaṃ pajahati, kusalaṃ bhāveti. sāvajjaṃ pajahati, anavajjaṃ bhāveti. suddhamattānaṃ pariharatī”ti (a. ni. 3.40).</p>
	<p class="paratype03">evaṃ ottappaṃ lokādhipateyyaṃ nāma hoti.</p>
	<p class="paratype03">“lajjāsabhāvasaṇṭhitā hirī, bhayasabhāvasaṇṭhitaṃ ottappan”ti ettha pana <b>lajjā</b>ti lajjanākāro, tena sabhāvena saṇṭhitā hirī. <b>bhaya</b>nti apāyabhayaṃ, tena sabhāvena saṇṭhitaṃ ottappaṃ. tadubhayampi pāpaparivajjane pākaṭaṃ hoti. ekacco hi yathā nāmeko kulaputto uccārapassāvādīni karonto lajjitabbayuttakaṃ ekaṃ disvā lajjanākārappatto bhaveyya hīḷito, evamevaṃ ajjhattaṃ lajjidhammaṃ okkamitvā pāpakammaṃ na karoti. ekacco apāyabhayabhīto hutvā pāpakammaṃ na karoti. tatridaṃ opammaṃ — yathā hi dvīsu ayoguḷesu eko sītalo bhaveyya gūthamakkhito, eko uṇho āditto. tattha paṇḍito sītalaṃ gūthamakkhitattā jigucchanto na gaṇhāti, itaraṃ ḍāhabhayena. tattha sītalassa gūthamakkhitassa jigucchāya agaṇhanaṃ viya ajjhattaṃ lajjidhammaṃ okkamitvā pāpassa akaraṇaṃ, uṇhassa ḍāhabhayena agaṇhanaṃ viya apāyabhayena pāpassa akaraṇaṃ veditabbaṃ.</p>
	<p class="paratype03">“sappatissavalakkhaṇā hirī, vajjabhīrukabhayadassāvilakkhaṇaṃ ottappan”ti idampi dvayaṃ pāpaparivajjaneyeva pākaṭaṃ hoti. ekacco hi jātimahattapaccavekkhaṇā, satthumahattapaccavekkhaṇā, dāyajjamahattapaccavekkhaṇā, sabrahmacārimahattapaccavekkhaṇāti catūhi kāraṇehi sappatissavalakkhaṇaṃ hiriṃ samuṭṭhāpetvā pāpaṃ na karoti. ekacco attānuvādabhayaṃ, parānuvādabhayaṃ, daṇḍabhayaṃ, duggatibhayanti catūhi kāraṇehi vajjabhīrukabhayadassāvilakkhaṇaṃ ottappaṃ samuṭṭhāpetvā pāpaṃ na karoti. tattha jātimahattapaccavekkhaṇādīni ceva attānuvādabhayādīni ca vitthāretvā kathetabbāni. tesaṃ vitthāro aṅguttaranikāyaṭṭhakathāyaṃ vutto.</p>
	<p class="paratype03"><b>sukkadhammasamāhitā</b>ti idameva hirottappaṃ ādiṃ katvā kattabbā kusalā dhammā sukkadhammā nāma, te sabbasaṅgāhakanayena catubhūmakalokiyalokuttaradhammā. tehi samāhitā samannāgatāti attho. <b>santo sappurisā loke</b>ti kāyakammādīnaṃ santatāya santo, kataññukataveditāya sobhanā purisāti sappurisā. <b>loko</b> pana saṅkhāraloko, sattaloko, okāsaloko, khandhaloko, āyatanaloko, dhātulokoti anekavidho. tattha “eko loko sabbe sattā āhāraṭṭhitikā ... pe ... aṭṭhārasa lokā aṭṭhārasa dhātuyo”ti (paṭi. ma. 1.112) ettha saṅkhāraloko vutto. khandhalokādayo tadantogadhāyeva. “ayaṃ loko paraloko, devaloko manussaloko”tiādīsu (mahāni. 3; cūḷani. ajitamāṇavapucchāniddesa 2) pana sattaloko vutto. </p>
	<p class="paratype21">“yāvatā candimasūriyā, pariharanti disā bhanti virocamānā. </p>
	<p class="paratype22">tāva sahassadhā loko, ettha te vattate vaso”ti. (ma. ni. 1.503) — </p>
	<p class="paratype25">ettha okāsaloko vutto. tesu idha sattaloko adhippeto. sattalokasmiñhi ye evarūpā sappurisā, te <b>devadhammā</b>ti vuccanti.</p>
	<p class="paratype03">tattha <b>devā</b>ti sammutidevā, upapattidevā, visuddhidevāti tividhā. tesu mahāsammatakālato paṭṭhāya lokena “devā”ti sammatattā rājarājakumārādayo <b>sammutidevā</b> nāma. devaloke uppannā <b>upapattidevā</b> nāma. khīṇāsavā pana <b>visuddhidevā</b> nāma. vuttampi cetaṃ — </p>
	<p class="paratype02">“sammutidevā nāma rājāno deviyo rājakumārā. upapattidevā nāma bhummadeve upādāya taduttaridevā. visuddhidevā nāma buddhā paccekabuddhā khīṇāsavā”ti (cūḷani. dhotakamāṇavapucchāniddesa 32; pārāyanānugītigāthāniddesa 119).</p>
	<p class="paratype03">imesaṃ devānaṃ dhammāti <b>devadhammā. vuccare</b>ti vuccanti. hirottappamūlakā hi kusalā dhammā kulasampadāya ceva devaloke nibbattiyā ca visuddhibhāvassa ca kāraṇattā kāraṇaṭṭhena tividhānampi tesaṃ devānaṃ dhammāti devadhammā, tehi devadhammehi samannāgatā puggalāpi devadhammā. tasmā puggalādhiṭṭhānadesanāya te dhamme dassento “santo sappurisā loke, devadhammāti vuccare”ti āha. </p>
	<p class="paratype01">yakkho imaṃ dhammadesanaṃ sutvā pasannacitto bodhisattaṃ āha — “paṇḍita, ahaṃ tumhākaṃ pasanno, ekaṃ bhātaraṃ demi, kataraṃ ānemī”ti? “kaniṭṭhaṃ ānehī”ti. “paṇḍita, tvaṃ kevalaṃ devadhamme jānāsiyeva, na pana tesu vattasī”ti. “kiṃ kāraṇā”ti? “yaṃkāraṇā jeṭṭhakaṃ ṭhapetvā kaniṭṭhaṃ āṇāpento jeṭṭhāpacāyikakammaṃ na karosī”ti. devadhamme cāhaṃ, yakkha, jānāmi, tesu ca vattāmi. mayañhi imaṃ araññaṃ etaṃ nissāya paviṭṭhā. etassa hi atthāya amhākaṃ pitaraṃ etassa mātā rajjaṃ yāci, amhākaṃ pana pitā taṃ varaṃ adatvā amhākaṃ anurakkhaṇatthāya araññavāsaṃ anujāni. so kumāro anuvattitvā amhehi saddhiṃ āgato. “taṃ araññe eko yakkho khādī”ti vuttepi na koci saddahissati, tenāhaṃ garahabhayabhīto tameva āṇāpemīti. “sādhu sādhu paṇḍita, tvaṃ devadhamme ca jānāsi, tesu ca vattasī”ti pasanno yakkho bodhisattassa sādhukāraṃ datvā dvepi bhātaro ānetvā adāsi.</p>
	<p class="paratype03">atha naṃ bodhisatto āha — “samma, tvaṃ pubbe attanā katena pāpakammena paresaṃ maṃsalohitakhādako yakkho hutvā nibbatto, idānipi pāpameva karosi, idaṃ te pāpakammaṃ nirayādīhi muccituṃ okāsaṃ na dassati, tasmā ito paṭṭhāya pāpaṃ pahāya kusalaṃ karohī”ti. asakkhi ca pana taṃ dametuṃ. so taṃ yakkhaṃ dametvā tena saṃvihitārakkho tattheva vasanto ekadivasaṃ nakkhattaṃ oloketvā pitu kālakatabhāvaṃ ñatvā yakkhaṃ ādāya bārāṇasiṃ gantvā rajjaṃ gahetvā candakumārassa oparajjaṃ, sūriyakumārassa senāpatiṭṭhānaṃ, datvā yakkhassa ramaṇīye ṭhāne āyatanaṃ kāretvā, yathā so aggamālaṃ aggapupphaṃ aggabhattañca labhati, tathā akāsi. so dhammena rajjaṃ kāretvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā dassetvā saccāni pakāsesi, saccapariyosāne so bhikkhu sotāpattiphale patiṭṭhahi. sammāsambuddhopi dve vatthūni kathetvā anusandhiṃ ghaṭetvā jātakaṃ samodhānesi — “tadā dakarakkhaso bahubhaṇḍikabhikkhu ahosi, sūriyakumāro ānando, candakumāro sāriputto, jeṭṭhakabhātā mahisāsakumāro pana ahameva ahosin”ti. </p>
	<p class="paratype06">devadhammajātakavaṇṇanā chaṭṭhā. </p> 
</body>
</html>