<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [249] 9. sālakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>10. siṅgālavaggo</h4>
	<h5>[249] 9. sālakajātakavaṇṇanā</h5>
	<p class="paratype01"><b>ekaputtako bhavissasī</b>ti idaṃ satthā jetavane viharanto aññataraṃ mahātheraṃ ārabbha kathesi. so kirekaṃ kumārakaṃ pabbājetvā pīḷento tattha viharati. sāmaṇero pīḷaṃ sahituṃ asakkonto uppabbaji. thero gantvā taṃ upalāpeti “kumāra, tava cīvaraṃ taveva bhavissati pattopi, mama santakaṃ pattacīvarampi taveva bhavissati, ehi pabbajāhī”ti. so “nāhaṃ pabbajissāmī”ti vatvāpi punappunaṃ vuccamāno pabbaji . atha naṃ pabbajitadivasato paṭṭhāya puna thero viheṭhesi. so pīḷaṃ asahanto puna uppabbajitvā anekavāraṃ yācantepi tasmiṃ “tvaṃ neva maṃ sahasi, na vinā vattituṃ sakkosi, gaccha na pabbajissāmī”ti na pabbaji. bhikkhū dhammasabhāyaṃ kathaṃ samuṭṭhāpesuṃ — “āvuso, suhadayo vata so dārako mahātherassa āsayaṃ ñatvā na pabbajī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idānevesa suhadayo, pubbepi suhadayova, ekavāraṃ etassa dosaṃ disvā na puna upagacchī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kuṭumbikakule nibbattitvā vayappatto dhaññavikkayena jīvikaṃ kappesi. aññataropi ahituṇḍiko ekaṃ makkaṭaṃ sikkhāpetvā osadhaṃ gāhāpetvā tena sappaṃ kīḷāpento jīvikaṃ kappesi. so bārāṇasiyaṃ ussave ghuṭṭhe ussavaṃ kīḷitukāmo “imaṃ mā pamajjī”ti taṃ makkaṭaṃ tassa dhaññavāṇijassa hatthe ṭhapetvā ussavaṃ kīḷitvā sattame divase tassa santikaṃ gantvā “kahaṃ makkaṭo”ti pucchi. makkaṭo sāmikassa saddaṃ sutvāva dhaññāpaṇato vegena nikkhami. atha naṃ so veḷupesikāya piṭṭhiyaṃ pothetvā ādāya uyyānaṃ gantvā ekamante bandhitvā niddaṃ okkami. makkaṭo tassa niddāyanabhāvaṃ ñatvā attano bandhanaṃ mocetvā palāyitvā ambarukkhaṃ āruyha ambapakkaṃ khāditvā aṭṭhiṃ ahituṇḍikassa sarīre pātesi. so pabujjhitvā ullokento taṃ disvā “madhuravacanena naṃ vañcetvā rukkhā otāretvā gaṇhissāmī”ti taṃ upalāpento paṭhamaṃ gāthamāha — </p>
	<p class="paratype40">198<b>.</b> </p>
	<p class="paratype21">“ekaputtako bhavissasi, tvañca no hessasi issaro kule. </p>
	<p class="paratype22">oroha dumasmā sālaka, ehi dāni gharakaṃ vajemase”ti.</p>
	<p class="paratype03">tassattho — tvaṃ mayhaṃ ekaputtako bhavissasi, kule ca me bhogānaṃ issaro, etamhā rukkhā otara, ehi amhākaṃ gharaṃ gamissāma. <b>sālakā</b>ti nāmena ālapanto āha.</p>
	<p class="paratype03">taṃ sutvā makkaṭo dutiyaṃ gāthamāha — </p>
	<p class="paratype40">199<b>.</b> </p>
	<p class="paratype21">“nanu maṃ suhadayoti maññasi, yañca maṃ hanasi veḷuyaṭṭhiyā. </p>
	<p class="paratype22">pakkambavane ramāmase, gaccha tvaṃ gharakaṃ yathāsukhan”ti.</p>
	<p class="paratype03">tattha <b>nanu maṃ suhadayoti maññasī</b>ti nanu tvaṃ maṃ “suhadayo”ti maññasi, “suhadayo ayan”ti maññasīti attho. <b>yañca maṃ hanasi veḷuyaṭṭhiyā</b>ti yaṃ maṃ evaṃ atimaññasi, yañca veḷupesikāya hanasi, tenāhaṃ nāgacchāmīti dīpeti. atha naṃ “mayaṃ imasmiṃ <b>pakkambavane ramāmase, gaccha tvaṃ gharakaṃ yathāsukha”</b>nti vatvā uppatitvā vanaṃ pāvisi. ahituṇḍikopi anattamano attano gehaṃ agamāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā makkaṭo sāmaṇero ahosi, ahituṇḍiko mahāthero, dhaññavāṇijo pana ahameva ahosin”ti. </p>
	<p class="paratype06">sālakajātakavaṇṇanā navamā. </p> 
</body>
</html>