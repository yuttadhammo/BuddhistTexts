<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [408] 3. kumbhakārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[408] 3. kumbhakārajātakavaṇṇanā</h5>
	<p class="paratype03"><b>ambāhamaddaṃ vanamantarasmi</b>nti idaṃ satthā jetavane viharanto kilesaniggahaṃ ārabbha kathesi. vatthu <b>pānīyajātake</b> (jā. 1.11.59 ādayo) āvi bhavissati. tadā pana sāvatthiyaṃ pañcasatā sahāyakā pabbajitvā antokoṭisanthāre vasamānā aḍḍharattasamaye kāmavitakkaṃ vitakkayiṃsu. satthā attano sāvake rattiyā tayo vāre, divasassa tayo vāreti rattindivaṃ cha vāre olokento kikī aṇḍaṃ viya, camarī vāladhiṃ viya, mātā piyaputtaṃ viya, ekacakkhuko puriso cakkhuṃ viya rakkhati, tasmiṃ tasmiṃyeva khaṇe uppannakilesaṃ niggaṇhāti. so taṃ divasaṃ aḍḍharattasamaye jetavanaṃ pariggaṇhanto tesaṃ bhikkhūnaṃ vitakkasamudācāraṃ ñatvā “imesaṃ bhikkhūnaṃ abbhantare ayaṃ kileso vaḍḍhanto arahattassa hetuṃ bhindissati, idāneva nesaṃ kilesaṃ niggaṇhitvā arahattaṃ dassāmī”ti gandhakuṭito nikkhamitvā ānandattheraṃ pakkosāpetvā “ānanda, antokoṭisanthāre vasanakabhikkhū sabbe sannipātehī”ti sannipātāpetvā paññattavarabuddhāsane nisīditvā “na, bhikkhave, antopavattakilesānaṃ vase vattituṃ vaṭṭati, kileso hi vaḍḍhamāno paccāmitto viya mahāvināsaṃ pāpeti, bhikkhunā nāma appamattakampi kilesaṃ niggaṇhituṃ vaṭṭati, porāṇakapaṇḍitā appamattakaṃ ārammaṇaṃ disvā abbhantare pavattakilesaṃ niggaṇhitvā paccekabodhiñāṇaṃ nibbattesun”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto bārāṇasinagarassa dvāragāme kumbhakārakule nibbattitvā vayappatto kuṭumbaṃ saṇṭhapetvā ekaṃ puttañca dhītarañca labhitvā kumbhakārakammaṃ nissāya puttadāraṃ posesi. tadā kaliṅgaraṭṭhe dantapuranagare karaṇḍako nāma rājā mahantena parivārena uyyānaṃ gacchanto uyyānadvāre phalabhārabharitaṃ madhuraphalaṃ ambarukkhaṃ disvā hatthikkhandhavaragatoyeva hatthaṃ pasāretvā ekaṃ ambapiṇḍaṃ gahetvā uyyānaṃ pavisitvā maṅgalasilāya nisinno dātabbayuttakānaṃ datvā ambaṃ paribhuñji. “raññā gahitakālato paṭṭhāya sesehi nāma gahetabbamevā”ti amaccāpi brāhmaṇagahapatikādayopi ambāni pātetvā khādiṃsu. pacchā āgatā rukkhaṃ āruyha muggarehi pothetvā obhaggavibhaggasākhaṃ katvā āmakaphalampi asesetvā khādiṃsu.</p>
	<p class="paratype03">rājā divasaṃ uyyāne kīḷitvā sāyanhasamaye alaṅkatahatthikkhandhavare nisīditvā gacchanto taṃ rukkhaṃ disvā hatthito otaritvā rukkhamūlaṃ gantvā rukkhaṃ oloketvā “ayaṃ pātova passantānaṃ atittikaro phalabhārabharito sobhamāno aṭṭhāsi, idāni gahitaphalo obhaggavibhaggo asobhamāno ṭhito”ti cintetvā puna aññato olokento aparaṃ nipphalaṃ ambarukkhaṃ disvā “esa rukkho attano nipphalabhāvena muṇḍamaṇipabbato viya sobhamāno ṭhito, ayaṃ pana saphalabhāvena imaṃ byasanaṃ patto, idaṃ agāramajjhampi phalitarukkhasadisaṃ, pabbajjā nipphalarukkhasadisā, sadhanasseva bhayaṃ atthi, niddhanassa bhayaṃ natthi, mayāpi nipphalarukkhena viya bhavitabban”ti phalarukkhaṃ ārammaṇaṃ katvā rukkhamūle ṭhitakova tīṇi lakkhaṇāni sallakkhetvā vipassanaṃ vaḍḍhetvā paccekabodhiñāṇaṃ nibbattetvā “viddhaṃsitā dāni me mātukucchikuṭikā, chinnā tīsu bhavesu paṭisandhi, sodhitā saṃsāraukkārabhūmi, sosito mayā assusamuddo, bhinno aṭṭhipākāro, natthi me puna paṭisandhī”ti āvajjento sabbālaṅkārapaṭimaṇḍitova aṭṭhāsi.</p>
	<p class="paratype03">atha naṃ amaccā āhaṃsu “atibahuṃ ṭhitattha, mahārājā”ti. “na mayaṃ mahārājāno, paccekabuddhā nāma mayan”ti. “paccekabuddhā nāma tumhādisā na honti, devā”ti. “atha kīdisā hontī”ti? “oropitakesamassukāsāvavatthapaṭicchannā kule vā gaṇe vā alaggā vātacchinnavalāhakarāhumuttacandamaṇḍalapaṭibhāgā himavante nandamūlakapabbhāre vasanti, evarūpā deva, paccekabuddhā”ti. tasmiṃ khaṇe rājā hatthaṃ ukkhipitvā sīsaṃ parāmasi, tāvadevassa gihiliṅgaṃ antaradhāyi, samaṇaliṅgaṃ pāturahosi. </p>
	<p class="paratype21">“ticīvarañca patto ca, vāsi sūci ca bandhanaṃ. </p>
	<p class="paratype22">parissāvanena aṭṭhete, yuttayogassa bhikkhuno”ti. — </p>
	<p class="paratype25">evaṃ vuttā samaṇaparikkhārā kāyapaṭibaddhāva ahesuṃ. so ākāse ṭhatvā mahājanassa ovādaṃ datvā anilapathena uttarahimavante nandamūlakapabbhārameva agamāsi.</p>
	<p class="paratype03">gandhāraraṭṭhepi takkasilanagare naggaji nāma rājā uparipāsāde pallaṅkamajjhagato ekaṃ itthiṃ ekekahatthe ekekaṃ maṇivalayaṃ piḷandhitvā avidūre nisīditvā gandhaṃ pisamānaṃ disvā “etāni valayāni ekekabhāvena na ghaṭṭenti na viravantī”ti olokento nisīdi. atha sā dakkhiṇahatthato valayaṃ vāmahattheyeva piḷandhitvā dakkhiṇahatthena gandhaṃ saṅkaḍḍhitvā pisituṃ ārabhi, vāmahatthe valayaṃ dutiyaṃ āgamma ghaṭṭiyamānaṃ saddamakāsi. rājā tāni dve valayāni aññamaññaṃ ghaṭṭentāni viravantāni disvā cintesi “idaṃ valayaṃ ekekakāle na ghaṭṭesi, dutiyaṃ āgamma ghaṭṭeti, saddaṃ karoti, evameva ime sattāpi ekekā na ghaṭṭenti na vivadanti, dve tayo hutvā aññamaññaṃ ghaṭṭenti, kalahaṃ karonti. ahaṃ pana kasmīragandhāresu dvīsu rajjesu raṭṭhavāsino vicāremi, mayāpi ekavalayasadisena hutvā paraṃ avicāretvā attānameva vicārentena vasituṃ vaṭṭatī”ti saṅghaṭṭanavalayaṃ ārammaṇaṃ katvā yathānisinnova tīṇi lakkhaṇāni sallakkhetvā vipassanaṃ vaḍḍhetvā paccekabodhiñāṇaṃ nibbattesi. sesaṃ purimasadisameva.</p>
	<p class="paratype03">videharaṭṭhe mithilanagare nimi nāma rājā bhuttapātarāso amaccagaṇaparivuto vivaṭasīhapañjarena antaravīthiṃ pekkhamāno aṭṭhāsi. atheko seno sūnāpaṇato maṃsapesiṃ gahetvā ākāsaṃ pakkhandi. tamenaṃ ito cito ca gijjhādayo sakuṇā samparivāretvā āhārahetu tuṇḍena vijjhantā pakkhehi paharantā pādehi maddantā agamaṃsu. so attano vadhaṃ asahamāno taṃ maṃsaṃ chaḍḍesi. añño gaṇhi, sakuṇā imaṃ muñcitvā taṃ anubandhiṃsu. tenapi vissaṭṭhaṃ añño aggahesi, tampi tatheva viheṭhesuṃ. rājā te sakuṇe disvā cintesi “yo yo maṃsapesiṃ gaṇhi, tassa tasseva dukkhaṃ, yo yo taṃ vissajjesi, tassa tasseva sukhaṃ, imepi pañca kāmaguṇe yo yo gaṇhāti, tassa tasseva dukkhaṃ, itarassa sukhaṃ, ime hi bahūnaṃ sādhāraṇā, mayhaṃ kho pana soḷasa itthisahassāni, mayā vissaṭṭhamaṃsapiṇḍena viya senena pañca kāmaguṇe pahāya sukhitena bhavituṃ vaṭṭatī”ti. so yoniso manasi karonto yathāṭhitova tīṇi lakkhaṇāni sallakkhetvā vipassanaṃ vaḍḍhetvā paccekabodhiñāṇaṃ nibbattesi. sesaṃ purimasadisameva.</p>
	<p class="paratype03">uttarapañcālaraṭṭhe kapilanagare dummukho nāma rājā bhuttapātarāso sabbālaṅkārapaṭimaṇḍito amaccagaṇaparivuto vivaṭasīhapañjare rājaṅgaṇaṃ olokento aṭṭhāsi. tasmiṃ khaṇe gopālakā vajadvāraṃ vivariṃsu, usabhā vajato nikkhamitvā kilesavasena ekaṃ gāviṃ anubandhiṃsu. tattheko tikhiṇasiṅgo mahāusabho aññaṃ usabhaṃ āgacchantaṃ disvā kilesamaccherābhibhūto tikhiṇena siṅgena antarasatthimhi pahari. tassa pahāramukhena antāni nikkhamiṃsu, so tattheva jīvitakkhayaṃ pāpuṇi. rājā taṃ disvā cintesi “ime sattā tiracchānagate ādiṃ katvā kilesavasena dukkhaṃ pāpuṇanti, ayaṃ usabho kilesaṃ nissāya jīvitakkhayaṃ patto, aññepi sattā kileseheva kampanti, mayā imesaṃ sattānaṃ kampanakilese pahātuṃ vaṭṭatī”ti. so ṭhitakova tīṇi lakkhaṇāni sallakkhetvā vipassanaṃ vaḍḍhetvā paccekabodhiñāṇaṃ nibbattesi. sesaṃ purimasadisameva.</p>
	<p class="paratype03">athekadivasaṃ cattāro paccekabuddhā bhikkhācāravelaṃ sallakkhetvā nandamūlakapabbhārā nikkhamma anotattadahe nāgalatādantakaṭṭhaṃ khāditvā katasarīrapaṭijagganā manosilātale ṭhatvā nivāsetvā pattacīvaramādāya iddhiyā ākāse uppatitvā pañcavaṇṇavalāhake maddamānā gantvā bārāṇasinagaradvāragāmakassa avidūre otaritvā ekasmiṃ phāsukaṭṭhāne cīvaraṃ pārupitvā pattaṃ gahetvā dvāragāmaṃ pavisitvā piṇḍāya carantā bodhisattassa gehadvāraṃ sampāpuṇiṃsu. bodhisatto te disvā tuṭṭhacitto hutvā gehaṃ pavesetvā paññattāsane nisīdāpetvā dakkhiṇodakaṃ datvā paṇītena khādanīyena bhojanīyena parivisitvā ekamantaṃ nisīditvā saṅghattheraṃ vanditvā “bhante, tumhākaṃ pabbajjā ativiya sobhati, vippasannāni vo indriyāni, parisuddho chavivaṇṇo, kiṃ nu kho ārammaṇaṃ disvā tumhe imaṃ bhikkhācariyapabbajjaṃ upagatā”ti pucchi. yathā ca saṅghattheraṃ, evaṃ sesepi upasaṅkamitvā pucchi. athassa te cattāropi janā “ahaṃ asukanagare asukaraṭṭhe asukarājā nāma hutvā”tiādinā nayena attano attano abhinikkhamanavatthūni kathetvā paṭipāṭiyā ekekaṃ gāthamāhaṃsu — </p>
	<p class="paratype40">90<b>.</b> </p>
	<p class="paratype21">“ambāhamaddaṃ vanamantarasmiṃ, nilobhāsaṃ phalitaṃ saṃvirūḷhaṃ. </p>
	<p class="paratype22">tamaddasaṃ phalahetu vibhaggaṃ, taṃ disvā bhikkhācariyaṃ carāmi. </p>
	<p class="paratype40">91<b>.</b> </p>
	<p class="paratype21">“selaṃ sumaṭṭhaṃ naravīraniṭṭhitaṃ, nārī yugaṃ dhārayi appasaddaṃ. </p>
	<p class="paratype22">dutiyañca āgamma ahosi saddo, taṃ disvā bhikkhācariyaṃ carāmi. </p>
	<p class="paratype40">92<b>.</b> </p>
	<p class="paratype21">“dijā dijaṃ kuṇapamāharantaṃ, ekaṃ samānaṃ bahukā samecca. </p>
	<p class="paratype22">āhārahetū paripātayiṃsu, taṃ disvā bhikkhācariyaṃ carāmi. </p>
	<p class="paratype40">93<b>.</b> </p>
	<p class="paratype21">“usabhāhamaddaṃ yūthassa majjhe, calakkakuṃ vaṇṇabalūpapannaṃ. </p>
	<p class="paratype22">tamaddasaṃ kāmahetu vitunnaṃ, taṃ disvā bhikkhācariyaṃ carāmī”ti.</p>
	<p class="paratype03">tattha <b>ambāhamadda</b>nti ambarukkhaṃ ahaṃ addasaṃ. <b>vanamantarasmi</b>nti vanāntare, ambavanamajjheti attho. <b>saṃvirūḷha</b>nti suvaḍḍhitaṃ. <b>tamaddasa</b>nti taṃ uyyānato nikkhanto phalahetu vibhaggaṃ puna addasaṃ. <b>taṃ disvā</b>ti taṃ phalahetu vibhaggaṃ disvā paṭiladdhasaṃvego paccekabodhiñāṇaṃ nibbattetvā imaṃ bhikkhācariyapabbajjaṃ upagatosmi, tasmā bhikkhācariyaṃ carāmīti. idaṃ so phalahetu vibhaggaṃ ambarukkhaṃ dassanato paṭṭhāya sabbaṃ cittācāraṃ kathesi. sesānaṃ vissajjanesupi eseva nayo. ayaṃ panettha anuttānapadavaṇṇanā — <b>sela</b>nti maṇivalayaṃ. <b>naravīraniṭṭhita</b>nti vīranarehi niṭṭhitaṃ, paṇḍitapurisehi katanti attho. <b>yuga</b>nti ekekasmiṃ ekekaṃ katvā ekaṃ valayayugaḷaṃ. <b>dijā dija</b>nti gahitamaṃsapiṇḍaṃ dijaṃ avasesadijā. <b>kuṇapamāharanta</b>nti maṃsapiṇḍaṃ ādāya āharantaṃ. <b>sameccā</b>ti samāgantvā sannipatitvā. <b>paripātayiṃsū</b>ti koṭṭentā anubandhiṃsu. <b>usabhāhamadda</b>nti usabhaṃ ahaṃ addasaṃ. <b>calakkaku</b>nti calakkakudhaṃ.</p>
	<p class="paratype03">bodhisatto ekekaṃ gāthaṃ sutvā “sādhu, bhante, tumhākameva taṃ ārammaṇaṃ anurūpan”ti ekekassa paccekabuddhassa thutiṃ akāsi. tañca pana catūhi janehi desitaṃ dhammakathaṃ sutvā gharāvāse anapekkho hutvā pakkantesu paccekabuddhesu bhuttapātarāso sukhanisinno bhariyaṃ āmantetvā “bhadde, ete cattāro paccekabuddhā rajjaṃ pahāya pabbajitvā akiñcanā apalibodhā pabbajjāsukhena vītināmenti, ahaṃ pana bhatiyā jīvikaṃ kappemi, kiṃ me gharāvāsena, tvaṃ puttake saṅgaṇhantī gehe vasā”ti vatvā dve gāthā abhāsi — </p>
	<p class="paratype40">94<b>.</b> </p>
	<p class="paratype21">“karaṇḍako kaliṅgānaṃ, gandhārānañca naggaji. </p>
	<p class="paratype27">nimirājā videhānaṃ, pañcālānañca dummukho. </p>
	<p class="paratype22">ete raṭṭhāni hitvāna, pabbajiṃsu akiñcanā. </p>
	<p class="paratype40">95<b>.</b> </p>
	<p class="paratype21">“sabbepime devasamā samāgatā, aggī yathā pajjalito tathevime. </p>
	<p class="paratype22">ahampi eko carissāmi bhaggavi, hitvāna kāmāni yathodhikānī”ti.</p>
	<p class="paratype03">tāsaṃ attho — bhadde, esa saṅghatthero paccekabuddho dantapure nāma nagare karaṇḍako nāma kaliṅgānaṃ janapadassa rājā, dutiyo takkasilanagare naggaji nāma gandhārānaṃ janapadassa rājā, tatiyo mithilanagare nimi nāma videhānaṃ janapadassa rājā, catuttho kapilanagare dummukho nāma uttarapañcālānaṃ janapadassa rājā, ete evarūpāni raṭṭhāni hitvā akiñcanā hutvā pabbajiṃsu. <b>sabbepime</b>ti ime pana sabbepi visuddhidevehi purimapaccekabuddhehi samānā ekato samāgatā. <b>aggī yathā</b>ti yathā hi aggi pajjalito obhāsati. <b>tathevime</b>ti imepi tatheva sīlādīhi pañcahi guṇehi obhāsanti. yathā ete, tathā ahampi pabbajitvā eko carissāmīti attho. <b>bhaggavī</b>ti bhariyaṃ ālapati. <b>hitvāna kāmānī</b>ti rūpādayo vatthukāme hitvā. <b>yathodhikānī</b>ti attano odhivasena ṭhitāni. idaṃ vuttaṃ hoti — rūpādiodhivasena yathāṭhite kāme pahāya ahampi pabbajitvā eko carissāmīti. “yatodhikānī”tipi pāṭho, tassattho — yato uparato odhi etesanti yatodhikāni, uparatakoṭṭhāsāni. pabbajissāmīti cintitakālato paṭṭhāya hi kilesakāmānaṃ eko koṭṭhāso uparato nāma hoti niruddho, tassa vatthubhūto kāmakoṭṭhāsopi uparatova hotīti.</p>
	<p class="paratype03">sā tassa kathaṃ sutvā “mayhampi kho sāmi, paccekabuddhānaṃ dhammakathaṃ sutakālato paṭṭhāya agāre cittaṃ na saṇṭhātī”ti vatvā imaṃ gāthamāha — </p>
	<p class="paratype40">96<b>.</b> </p>
	<p class="paratype21">“ayameva kālo na hi añño atthi, anusāsitā me na bhaveyya pacchā. </p>
	<p class="paratype22">ahampi ekā carissāmi bhaggava, sakuṇīva muttā purisassa hatthā”ti.</p>
	<p class="paratype03">tattha <b>anusāsitā me na bhaveyya pacchā</b>ti anusāsako ovādako na bhaveyya dullabhattā ovādakānaṃ, tasmā ayameva pabbajituṃ kālo, na hi añño atthīti dasseti. <b>sakuṇīva muttā</b>ti yathā sākuṇikena gahetvā sakuṇapacchiyaṃ khittāsu sakuṇīsu tassa hatthato muttā ekā sakuṇī anilapathaṃ laṅghayitvā yathārucitaṭṭhānaṃ gantvā ekikāva careyya, tathā ahampi tava hatthato muttā ekikā carissāmīti sayampi pabbajitukāmā hutvā evamāha.</p>
	<p class="paratype03">bodhisatto tassā kathaṃ sutvā tuṇhī ahosi. sā pana bodhisattaṃ vañcetvā puretaraṃ pabbajitukāmā “sāmi, pānīyatitthaṃ gamissāmi, dārake olokehī”ti ghaṭaṃ ādāya gacchantī viya palāyitvā nagarasāmante tāpasānaṃ santike gantvā pabbaji. bodhisatto tassā anāgamanaṃ ñatvā sayaṃ dārake posesi. aparabhāge tesu thokaṃ vaḍḍhitvā attano ayānayajānanasamatthataṃ sampattesu tesaṃ vīmaṃsanatthaṃ ekadivasaṃ bhattaṃ pacanto thokaṃ uttaṇḍulaṃ paci, ekadivasaṃ thokaṃ kilinnaṃ, ekadivasaṃ supakkaṃ, ekadivasaṃ atikilinnaṃ, ekadivasaṃ aloṇakaṃ, ekadivasaṃ atiloṇakaṃ. dārakā “tāta, ajja bhattaṃ uttaṇḍulaṃ, ajja kilinnaṃ, ajja supakkaṃ, ajja atikilinnaṃ, ajja aloṇakaṃ, ajja atiloṇakan”ti āhaṃsu. taṃ sutvā bodhisatto “āma, tātā”ti vatvā cintesi “ime dārakā idāni āmapakkaloṇikātiloṇikāni jānanti, attano dhammatāya jīvituṃ sakkhissanti, mayā pabbajituṃ vaṭṭatī”ti. atha te dārake ñātakānaṃ datvā paṭicchāpetvā “ammatātā, ime dārake sādhukaṃ posethā”ti vatvā so ñātakānaṃ paridevantānaññeva nagarā nikkhamitvā isipabbajjaṃ pabbajitvā nagarassa sāmanteyeva vasi.</p>
	<p class="paratype03">atha naṃ ekadivasaṃ bārāṇasiyaṃ bhikkhāya carantaṃ paribbājikā disvā vanditvā “ayya, dārakā te nāsitā maññe”ti āha. mahāsatto “nāhaṃ dārake nāsemi, tesaṃ attano ayānayajānanakāle pabbajitomhi, tvaṃ tesaṃ acintetvā pabbajjāya abhiramā”ti vatvā osānagāthamāha — </p>
	<p class="paratype40">97<b>.</b> </p>
	<p class="paratype21">“āmaṃ pakkañca jānanti, atho loṇaṃ aloṇakaṃ. </p>
	<p class="paratype22">tamahaṃ disvāna pabbajiṃ, careva tvaṃ carāmahan”ti.</p>
	<p class="paratype03">tattha <b>tamaha</b>nti taṃ ahaṃ dārakānaṃ kiriyaṃ disvā pabbajito. <b>careva tvaṃ carāmaha</b>nti tvampi bhikkhācariyameva cara, ahampi bhikkhācariyameva carissāmīti.</p>
	<p class="paratype03">iti so paribbājikaṃ ovaditvā uyyojesi. sāpi ovādaṃ gahetvā mahāsattaṃ vanditvā yathārucitaṃ ṭhānaṃ gatā. ṭhapetvā kira taṃ divasaṃ na te puna aññamaññaṃ addasaṃsu. bodhisatto ca jhānābhiññaṃ nibbattetvā brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne te pañcasatā bhikkhū arahatte patiṭṭhahiṃsu. tadā dhītā uppalavaṇṇā ahosi, putto rāhulakumāro, paribbājikā rāhulamātā, paribbājako pana ahameva ahosinti. </p>
	<p class="paratype06">kumbhakārajātakavaṇṇanā tatiyā. </p> 
</body>
</html>