<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [55] 5. pañcāvudhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>6. āsīsavaggo</h4>
	<h5>[55] 5. pañcāvudhajātakavaṇṇanā</h5>
	<p class="paratype03"><b>yo</b> <b>alīnena cittenā</b>ti idaṃ satthā jetavane viharanto ekaṃ ossaṭṭhavīriyaṃ bhikkhuṃ ārabbha kathesi. tañhi bhikkhuṃ satthā āmantetvā “saccaṃ kira tvaṃ bhikkhu ossaṭṭhavīriyosī”ti pucchitvā “saccaṃ, bhagavā”ti vutte “bhikkhu pubbe paṇḍitā vīriyaṃ kātuṃ yuttaṭṭhāne vīriyaṃ katvā rajjasampattiṃ pāpuṇiṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa rañño aggamahesiyā kucchismiṃ nibbatti. tassa nāmaggahaṇadivase aṭṭhasate brāhmaṇe sabbakāmehi santappetvā lakkhaṇāni pucchiṃsu. lakkhaṇakusalā brāhmaṇā lakkhaṇasampattiṃ disvā “puññasampanno, mahārāja, kumāro tumhākaṃ accayena rajjaṃ pāpuṇissati, pañcāvudhakamme paññāto pākaṭo jambudīpe aggapuriso bhavissatī”ti byākariṃsu. rājā brāhmaṇānaṃ vacanaṃ sutvā kumārassa nāmaṃ gaṇhanto “pañcāvudhakumāro”ti nāmaṃ akāsi. atha naṃ viññutaṃ patvā soḷasavassuddese ṭhitaṃ rājā āmantetvā “tāta, sippaṃ uggaṇhāhī”ti āha. “kassa santike uggaṇhāmi, devā”ti? “gaccha, tāta, gandhāraraṭṭhe takkasilanagare disāpāmokkhassa ācariyassa santike uggaṇha, idañcassa ācariyabhāgaṃ dajjeyyāsī”ti sahassaṃ datvā uyyojesi. so tattha gantvā sippaṃ sikkhitvā ācariyena dinnaṃ pañcāvudhaṃ gahetvā ācariyaṃ vanditvā takkasilanagarato nikkhamitvā sannaddhapañcāvudho bārāṇasimaggaṃ paṭipajji.</p>
	<p class="paratype03">so antarāmagge silesalomayakkhena nāma adhiṭṭhitaṃ ekaṃ aṭaviṃ pāpuṇi. atha naṃ aṭavimukhe manussā disvā “bho māṇava, mā imaṃ aṭaviṃ pavisa, silesalomayakkho nāmettha atthi, so diṭṭhadiṭṭhe manusse jīvitakkhayaṃ pāpetī”ti vārayiṃsu. bodhisatto attānaṃ takkento asambhītakesarasīho viya aṭaviṃ pāvisiyeva. tasmiṃ aṭavimajjhaṃ sampatte so yakkho tālamatto hutvā kūṭāgāramattaṃ sīsaṃ pattappamāṇāni akkhīni, dakalimakuḷamattā dve dāṭhā ca māpetvā setamukho kabarakucchi nīlahatthapādo hutvā bodhisattassa attānaṃ dassetvā “kahaṃ yāsi, tiṭṭha bhakkhosi me”ti āha. atha naṃ bodhisatto “yakkha, ahaṃ attānaṃ takketvā idha paviṭṭho, tvaṃ appamatto hutvā maṃ upagaccheyyāsi. visapītena hi sarena taṃ vijjhitvā ettheva pātessāmī”ti santajjetvā halāhalavisapītaṃ saraṃ sannayhitvā muñci, so yakkhassa lomesuyeva allīyi. tato aññaṃ, tato aññanti evaṃ paññāsa sare muñci, sabbe tassa lomesuyeva allīyiṃsu. yakkho sabbepi te sare phoṭetvā attano pādamūleyeva pātetvā bodhisattaṃ upasaṅkami.</p>
	<p class="paratype03">bodhisatto punapi taṃ tajjetvā khaggaṃ kaḍḍhitvā pahari, tettiṃsaṅgulāyato khaggo lomesuyeva allīyi. atha naṃ kaṇayena pahari, sopi lomesuyeva allīyi. tassa allīnabhāvaṃ ñatvā muggarena pahari, sopi lomesuyeva allīyi. tassa allīnabhāvaṃ ñatvā kuntena pahari, sopi lomesuyeva allīyi. tassa allīnabhāvaṃ ñatvā “bho yakkhana, te ahaṃ ‘pañcāvudhakumāro nāmā’ti sutapubbo, ahaṃ tayā adhiṭṭhitaṃ aṭaviṃ pavisanto na dhanuādīni takketvā paviṭṭho, attānaṃyeva pana takketvā paviṭṭho, ajja taṃ pothetvā cuṇṇavicuṇṇaṃ karissāmī”ti unnādento attānaṃ takketvā dakkhiṇahatthena yakkhaṃ pahari, hattho lomesuyeva allīyi. vāmahatthena pahari, sopi allīyi. dakkhiṇapādena pahari, sopi allīyi. vāmapādena pahari, sopi allīyi. “sīsena taṃ pothetvā cuṇṇavicuṇṇaṃ karissāmī”ti sīsena pahari, tampi lomesuyeva allīyi. so pañcoḍḍito pañcasu ṭhānesu baddho olambantopi nibbhayo nissārajjova ahosi.</p>
	<p class="paratype03">yakkho cintesi “ayaṃ eko purisasīho purisājānīyo, na purisamattova, mādisena nāmassa yakkhena gahitassa santāsamattampi na bhavissati, mayā imaṃ maggaṃ hanantena ekopi evarūpo puriso na diṭṭhapubbo, kasmā nu kho esa na bhāyatī”ti. so taṃ khādituṃ avisahanto “kasmā nu kho, tvaṃ māṇava, maraṇabhayaṃ na bhāyasī”ti pucchi. “kiṃkāraṇā, yakkha, bhāyissāmi. ekasmiñhi attabhāve ekaṃ maraṇaṃ niyatameva, apica mayhaṃ kucchimhi vajirāvudhaṃ atthi. sace maṃ khādissasi, taṃ āvudhaṃ jīrāpetuṃ na sakkhissasi, taṃ te antāni khaṇḍākhaṇḍikaṃ chinditvā jīvitakkhayaṃ pāpessati. iti ubhopi nassissāma, iminā kāraṇenāhaṃ na bhāyāmī”ti. idaṃ kira bodhisatto attano abbhantare ñāṇāvudhaṃ sandhāya kathesi. taṃ sutvā yakkho cintesi “ayaṃ māṇavo saccameva bhaṇati, imassa purisasīhassa sarīrato muggabījamattampi maṃsakhaṇḍaṃ mayhaṃ kucchi jīretuṃ na sakkhissati, vissajjessāmi nan”ti maraṇabhayatajjito bodhisattaṃ vissajjetvā “māṇava, purisasīho tvaṃ, na te ahaṃ maṃsaṃ khādissāmi, tvaṃ ajja rāhumukhā muttacando viya mama hatthato muccitvā ñātisuhajjamaṇḍalaṃ tosento yāhī”ti āha.</p>
	<p class="paratype03">atha naṃ bodhisatto āha — “yakkha, ahaṃ tāva gacchissāmi, tvaṃ pana pubbepi akusalaṃ katvā luddo lohitapāṇi pararuhiramaṃsabhakkho yakkho hutvā nibbatto. sace idhāpi ṭhatvā akusalameva karissasi, andhakārā andhakārameva gamissasi, maṃ diṭṭhakālato paṭṭhāya pana na sakkā tayā akusalaṃ kātuṃ, pāṇātipātakammaṃ nāma niraye tiracchānayoniyaṃ pettivisaye asurakāye ca nibbatteti, manussesu nibbattanibbattaṭṭhāne appāyukasaṃvattanikaṃ hotī”ti evamādinā nayena pañcannaṃ dussīlyakammānaṃ ādīnavaṃ, pañcannaṃ sīlānaṃ ānisaṃsañca kathetvā nānākāraṇehi yakkhaṃ tajjetvā dhammaṃ desetvā dametvā nibbisevanaṃ katvā pañcasu sīlesu patiṭṭhāpetvā tassāyeva naṃ aṭaviyā balipaṭiggāhakaṃ devataṃ katvā appamādena ovaditvā aṭavito nikkhamitvā aṭavimukhe manussānaṃ ācikkhitvā sannaddhapañcāvudho bārāṇasiṃ gantvā mātāpitaro disvā aparabhāge rajje patiṭṭhāya dhammena rajjaṃ kārento dānādīni puññāni katvā yathākammaṃ gato.</p>
	<p class="paratype03">satthāpi imaṃ dhammadesanaṃ āharitvā abhisambuddho hutvā imaṃ gāthamāha — </p>
	<p class="paratype40">55<b>.</b> </p>
	<p class="paratype21">“yo alīnena cittena, alīnamanaso naro. </p>
	<p class="paratype27">bhāveti kusalaṃ dhammaṃ, yogakkhemassa pattiyā. </p>
	<p class="paratype22">pāpuṇe anupubbena, sabbasaṃyojanakkhayan”ti.</p>
	<p class="paratype03">tatrāyaṃ piṇḍattho — yo puriso alīnena asaṃkuṭitena cittena pakatiyāpi alīnamano alīnajjhāsayova hutvā anavajjaṭṭhena kusalaṃ sattatiṃ sabodhipakkhiyabhedaṃ dhammaṃ bhāveti vaḍḍheti, visālena cittena vipassanaṃ anuyuñjati catūhi yogehi khemassa nibbānassa pattiyā, so evaṃ sabbasaṅkhāresu “aniccaṃ dukkhaṃ anattā”ti tilakkhaṇaṃ āropetvā taruṇavipassanato paṭṭhāya uppanne bodhipakkhiyadhamme bhāvento anupubbena ekasaṃyojanampi anavasesetvā sabbasaṃyojanakkhayakarassa catutthamaggassa pariyosāne uppannattā “sabbasaṃyojanakkhayo”ti saṅkhyaṃ gataṃ arahattaṃ pāpuṇeyyāti.</p>
	<p class="paratype03">evaṃ satthā arahattena dhammadesanāya kūṭaṃ gahetvā matthake cattāri saccāni pakāsesi, saccapariyosāne so bhikkhu arahattaṃ pāpuṇi. satthā anusandhiṃ ghaṭetvā jātakaṃ samodhānesi — “tadā yakkho aṅgulimālo ahosi, pañcāvudhakumāro pana ahameva ahosin”ti. </p>
	<p class="paratype06">pañcāvudhajātakavaṇṇanā pañcamā. </p> 
</body>
</html>