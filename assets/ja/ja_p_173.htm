<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [167] 7. samiddhijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>2. santhavavaggo</h4>
	<h5>[167] 7. samiddhijātakavaṇṇanā</h5>
	<p class="paratype03"><b>abhutvā</b> <b>bhikkhasi bhikkhū</b>ti idaṃ satthā rājagahaṃ upanissāya tapodārāme viharanto samiddhitheraṃ ārabbha kathesi. ekadivasañhi āyasmā samiddhi sabbarattiṃ padhānaṃ padahitvā aruṇuggamanavelāya nhatvā suvaṇṇavaṇṇaṃ attabhāvaṃ sukkhāpayamāno antaravāsakaṃ nivāsetvā uttarāsaṅgaṃ hatthena gahetvā aṭṭhāsi suparikammakatā viya suvaṇṇapaṭimā. attabhāvasamiddhiyāyeva hissa “samiddhī”ti nāmaṃ ahosi. athassa sarīrasobhaggaṃ disvā ekā devadhītā paṭibaddhacittā theraṃ evamāha — “tvaṃ khosi, bhikkhu, daharo yuvā susu kāḷakeso bhadrena yobbanena samannāgato abhirūpo dassanīyo pāsādiko, evarūpassa tava kāme aparibhuñjitvā ko attho pabbajjāya, kāme tāva paribhuñjassu, pacchā pabbajitvā samaṇadhammaṃ karissasī”ti. atha naṃ thero āha — “devadhīte, ‘asukasmiṃ nāma vaye ṭhito marissāmī’ti mama maraṇakālaṃ na jānāmi, esa me kālo paṭicchanno, tasmā taruṇakāleyeva samaṇadhammaṃ katvā dukkhassantaṃ karissāmī”ti. sā therassa santikā paṭisanthāraṃ alabhitvā tattheva antaradhāyi. thero satthāraṃ upasaṅkamitvā etamatthaṃ ārocesi. satthā “na kho, samiddhi, tvaññeva etarahi devadhītāya palobhito, pubbepi devadhītaro pabbajite palobhiṃsuyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ kāsigāmake brāhmaṇakule nibbattitvā vayappatto sabbasippesu nipphattiṃ patvā isipabbajjaṃ pabbajitvā abhiññā ca samāpattiyo ca nibbattetvā himavantapadese ekaṃ jātassaraṃ nissāya vāsaṃ kappesi. so sabbarattiṃ padhānaṃ padahitvā aruṇuggamanavelāya nhatvā ekaṃ vakkalaṃ nivāsetvā ekaṃ hatthena gahetvā sarīraṃ vodakaṃ karonto aṭṭhāsi. athassa rūpasobhaggappattaṃ attabhāvaṃ oloketvā paṭibaddhacittā ekā devadhītā bodhisattaṃ palobhayamānā paṭhamaṃ gāthamāha — </p>
	<p class="paratype40">33<b>.</b> </p>
	<p class="paratype21">“abhutvā bhikkhasi bhikkhu, na hi bhutvāna bhikkhasi. </p>
	<p class="paratype22">bhutvāna bhikkhu bhikkhassu, mā taṃ kālo upaccagā”ti.</p>
	<p class="paratype03">tattha <b>abhutvā bhikkhasi bhikkhū</b>ti bhikkhu tvaṃ daharakāle kilesakāmavasena vatthukāme abhutvāva bhikkhāya carasi. <b>na hi bhutvāna bhikkhasī</b>ti nanu nāma pañca kāmaguṇe bhutvā bhikkhāya caritabbaṃ, kāme abhutvāva bhikkhācariyaṃ upagatosi. <b>bhutvāna bhikkhu bhikkhassū</b>ti bhikkhu daharakāle tāva kāme bhuñjitvā pacchā mahallakakāle bhikkhassu. <b>mā taṃ kālo upaccagā</b>ti ayaṃ kāme bhuñjanakālo daharakālo, taṃ mā atikkamatūti.</p>
	<p class="paratype03">bodhisatto devatāya vacanaṃ sutvā attano ajjhāsayaṃ pakāsento dutiyaṃ gāthamāha — </p>
	<p class="paratype40">34<b>.</b> </p>
	<p class="paratype21">“kālaṃ vohaṃ na jānāmi, channo kālo na dissati. </p>
	<p class="paratype22">tasmā abhutvā bhikkhāmi, mā maṃ kālo upaccagā”ti.</p>
	<p class="paratype03">tattha <b>kālaṃ vohaṃ na jānāmī</b>ti <b>vo</b>ti nipātamattaṃ. ahaṃ pana “paṭhamavaye vā mayā maritabbaṃ majjhimavaye vā pacchimavaye vā”ti evaṃ attano maraṇakālaṃ na jānāmi. paṇḍitena hi puggalena — </p>
	<p class="paratype21">“jīvitaṃ byādhi kālo ca, dehanikkhepanaṃ gati. </p>
	<p class="paratype22">pañcete jīvalokasmiṃ, animittā na nāyare”ti.</p>
	<p class="paratype03"><b>channo kālo na dissatī</b>ti yasmā “asukasmiṃ nāma vayakāle hemantādiutukāle vā mayā maritabban”ti mayhampesa channo hutvā kālo na dissati, suppaṭicchanno hutvā ṭhito na paññāyati. <b>tasmā abhutvā bhikkhāmī</b>ti tena kāraṇena pañca kāmaguṇe abhutvā bhikkhāmi. <b>mā maṃ kālo upaccagā</b>ti maṃ samaṇadhammakaraṇakālo mā atikkamatūti attho. iminā kāraṇena daharova samāno pabbajitvā samaṇadhammaṃ karomīti. devadhītā bodhisattassa vacanaṃ sutvā tattheva antaradhāyi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā devadhītā ayaṃ devadhītā ahosi, ahameva tena samayena tāpaso ahosin”ti. </p>
	<p class="paratype06">samiddhijātakavaṇṇanā sattamā. </p> 
</body>
</html>