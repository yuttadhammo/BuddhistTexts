<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [16] 6. tipallatthamigajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>2. sīlavaggo</h4>
	<h5>[16] 6. tipallatthamigajātakavaṇṇanā</h5>
	<p class="paratype03"><b>migaṃ</b> <b>tipallattha</b>nti idaṃ satthā kosambiyaṃ badarikārāme viharanto sikkhākāmaṃ rāhulattheraṃ ārabbha kathesi. ekasmiñhi kāle satthari āḷavinagaraṃ upanissāya aggāḷave cetiye viharante bahū upāsakā upāsikā bhikkhū bhikkhuniyo ca vihāraṃ dhammassavanatthāya gacchanti, divā dhammassavanaṃ hoti. gacchante pana kāle upāsikāyo bhikkhuniyo ca na gacchiṃsu, bhikkhū ceva upāsakā ca ahesuṃ. tato paṭṭhāya rattiṃ dhammassavanaṃ jātaṃ. dhammassavanapariyosāne therā bhikkhū attano attano vasanaṭṭhānāni gacchanti. daharā sāmaṇerā ca upāsakehi saddhiṃ upaṭṭhānasālāyaṃ sayanti. tesu niddaṃ upagatesu ekacce ghurughurupassāsā kākacchamānā dante khādantā nipajjiṃsu, ekacce muhuttaṃ niddāyitvā uṭṭhahiṃsu. te taṃ vippakāraṃ disvā bhagavato ārocesuṃ. bhagavā “yo pana bhikkhu anupasampannena sahaseyyaṃ kappeyya pācittiyan”ti (pāci. 49) sikkhāpadaṃ paññapetvā kosambiṃ agamāsi.</p>
	<p class="paratype03">tattha bhikkhū āyasmantaṃ rāhulaṃ āhaṃsu — “āvuso rāhula, bhagavatā sikkhāpadaṃ paññattaṃ, idāni tvaṃ attano vasanaṭṭhānaṃ jānāhī”ti. pubbe pana te bhikkhū bhagavati ca gāravaṃ tassa cāyasmato sikkhākāmataṃ paṭicca taṃ attano vasanaṭṭhānaṃ āgataṃ ativiya saṅgaṇhanti, khuddakamañcakaṃ paññapetvā ussīsakakaraṇatthāya cīvaraṃ denti. taṃ divasaṃ pana sikkhāpadabhayena vasanaṭṭhānampi na adaṃsu. rāhulabhaddopi “pitā me”ti dasabalassa vā, “upajjhāyo me”ti dhammasenāpatino vā, “ācariyo me”ti mahāmoggallānassa vā, “cūḷapitā me”ti ānandattherassa vā santikaṃ agantvā dasabalassa vaḷañjanavaccakuṭiṃ brahmavimānaṃ pavisanto viya pavisitvā vāsaṃ kappesi. buddhānañhi vaḷañjanakuṭiyaṃ dvāraṃ supihitaṃ hoti, gandhaparibhaṇḍakatā bhūmi, gandhadāmamālādāmāni osāritāneva honti, sabbarattiṃ dīpo jhāyati. rāhulabhaddo pana na tassā kuṭiyā imaṃ sampattiṃ paṭicca tattha vāsaṃ upagato, bhikkhūhi pana “vasanaṭṭhānaṃ jānāhī”ti vuttattā ovādagāravena sikkhākāmatāya tattha vāsaṃ upagato. antarantarā hi bhikkhū taṃ āyasmantaṃ dūratova āgacchantaṃ disvā tassa vīmaṃsanatthāya muṭṭhisammajjaniṃ vā kacavarachaḍḍanakaṃ vā bahi khipitvā tasmiṃ āgate “āvuso, imaṃ kena chaḍḍitan”ti vadanti. tattha kehici “rāhulo iminā maggena gato”ti vutte so āyasmā “nāhaṃ, bhante, etaṃ jānāmī”ti avatvāva taṃ paṭisāmetvā “khamatha me, bhante”ti khamāpetvā gacchati. evamesa sikkhākāmo.</p>
	<p class="paratype03">so taṃ sikkhākāmataṃyeva paṭicca tattha vāsaṃ upagato. atha satthā purearuṇaṃyeva vaccakuṭidvāre ṭhatvā ukkāsi, sopāyasmā ukkāsi. “ko eso”ti? “ahaṃ rāhulo”ti nikkhamitvā vandi. “kasmā tvaṃ rāhula idha nipannosī”ti? “vasanaṭṭhānassa abhāvato”. “pubbe hi, bhante, bhikkhū mama saṅgahaṃ karonti, idāni attano āpattibhayena vasanaṭṭhānaṃ na denti, svāhaṃ ‘idaṃ aññesaṃ asaṅghaṭṭanaṭṭhānan’ti iminā kāraṇena idha nipannosmīti. atha bhagavato “rāhulaṃ tāva bhikkhū evaṃ pariccajanti, aññe kuladārake pabbājetvā kiṃ karissantī”ti dhammasaṃvego udapādi.</p>
	<p class="paratype03">atha bhagavā pātova bhikkhū sannipātāpetvā dhammasenāpatiṃ pucchi “jānāsi pana tvaṃ, sāriputta, ajja katthaci rāhulassa vutthabhāvan”ti? “na jānāmi, bhante”ti. “sāriputta, ajja rāhulo vaccakuṭiyaṃ vasi, sāriputta, tumhe rāhulaṃ evaṃ pariccajantā aññe kuladārake pabbājetvā kiṃ karissatha? evañhi sante imasmiṃ sāsane pabbajitā na patiṭṭhā bhavissanti, ito dāni paṭṭhāya anupasampannena ekaṃ dve divase attano santike vasāpetvā tatiyadivase tesaṃ vasanaṭṭhānaṃ ñatvā bahi vāsethā”ti imaṃ anupaññattiṃ katvā puna sikkhāpadaṃ paññapesi.</p>
	<p class="paratype03">tasmiṃ samaye dhammasabhāyaṃ sannisinnā bhikkhū rāhulassa guṇakathaṃ kathenti “passathāvuso, yāva sikkhākāmo vatāyaṃ rāhulo, ‘tava vasanaṭṭhānaṃ jānāhī’ti vutto nāma ‘ahaṃ dasabalassa putto, tumhākaṃ senāsanasmā tumheyeva nikkhamathā’ti ekaṃ bhikkhumpi appaṭippharitvā vaccakuṭiyaṃ vāsaṃ kappesī”ti. evaṃ tesu kathayamānesu satthā dhammasabhaṃ gantvā alaṅkatāsane nisīditvā “kāya nuttha, bhikkhave, etarahi kathāya sannisinnā”ti āha. “bhante, rāhulassa sikkhākāmakathāya, na aññāya kathāyā”ti. satthā “na, bhikkhave, rāhulo idāneva sikkhākāmo, pubbe tiracchānayoniyaṃ nibbattopi sikkhākāmoyevā”ti vatvā atītaṃ āhari.</p>
	<p class="paratype03">atīte rājagahe eko magadharājā rajjaṃ kāresi. tadā bodhisatto migayoniyaṃ nibbattitvā migagaṇaparivuto araññe vasati. athassa bhaginī attano puttakaṃ upanetvā “bhātika, imaṃ te bhāgineyyaṃ migamāyaṃ sikkhāpehī”ti āha. bodhisatto “sādhū”ti paṭissuṇitvā “gaccha, tāta, asukavelāya nāma āgantvā sikkheyyāsī”ti āha. so mātulena vuttavelaṃ anatikkamitvā taṃ upasaṅkamitvā migamāyaṃ sikkhi. so ekadivasaṃ vane vicaranto pāsena baddho baddharavaṃ ravi, migagaṇo palāyitvā “putto te pāsena baddho”ti tassa mātuyā ārocesi. sā bhātu santikaṃ gantvā “bhātika, bhāgineyyo te migamāyaṃ sikkhāpito”ti pucchi. bodhisatto “mā tvaṃ puttassa kiñci pāpakaṃ āsaṅki, suggahitā tena migamāyā, idāni taṃ hāsayamāno āgacchissatī”ti vatvā imaṃ gāthamāha — </p>
	<p class="paratype40">16<b>.</b> </p>
	<p class="paratype21">“migaṃ tipallatthamanekamāyaṃ, aṭṭhakkhuraṃ aḍḍharattāpapāyiṃ. </p>
	<p class="paratype22">ekena sotena chamāssasanto, chahi kalāhitibhoti bhāgineyyo”ti.</p>
	<p class="paratype03">tattha <b>miga</b>nti bhāgineyyamigaṃ. <b>tipallattha</b>nti pallatthaṃ vuccati sayanaṃ, ubhohi passehi ujukameva ca nipannakavasenāti tīhākārehi pallatthaṃ assa, tīṇi vā pallatthāni assāti tipallattho, taṃ tipallatthaṃ. <b>anekamāya</b>nti bahumāyaṃ bahuvañcanaṃ. <b>aṭṭhakkhura</b>nti ekekasmiṃ pāde dvinnaṃ dvinnaṃ vasena aṭṭhahi khurehi samannāgataṃ. <b>aḍḍharattāpapāyi</b>nti purimayāmaṃ atikkamitvā majjhimayāme araññato āgamma pānīyassa pivanato aḍḍharatte āpaṃ pivatīti aḍḍharattāpapāyī. taṃ aḍḍharatte apāyinti attho. mama bhāgineyyaṃ migaṃ ahaṃ sādhukaṃ migamāyaṃ uggaṇhāpesiṃ. kathaṃ? yathā <b>ekena sotena chamāssasanto, chahi kalāhitibhoti bhāgineyyo</b>ti. idaṃ vuttaṃ hoti — ahañhi tava puttaṃ tathā uggaṇhāpesiṃ, yathā ekasmiṃ uparimanāsikāsote vātaṃ sannirumbhitvā pathaviyā allīnena ekena heṭṭhimasotena tattheva chamāyaṃ assasanto chahi kalāhi luddakaṃ atibhoti, chahi koṭṭhāsehi ajjhottharati vañcetīti attho. katamāhi chahi? cattāro pāde pasāretvā ekena passena seyyāya, khurehi tiṇapaṃsukhaṇanena, jivhāninnāmanena udarassa uddhumātabhāvakaraṇena, uccārapassāvavissajjanena, vātasannirumbhanenāti.</p>
	<p class="paratype03">aparo nayo — pādena paṃsuṃ gahetvā abhimukhākaḍḍhanena, paṭipaṇāmanena, ubhosu passesu sañcaraṇena, udaraṃ uddhaṃ pakkhipanena, adho avakkhipanenāti imāhi chahi kalāhi yathā atibhoti, “mato ayan”ti saññaṃ uppādetvā vañceti, evaṃ taṃ migamāyaṃ uggaṇhāpesinti dīpeti.</p>
	<p class="paratype03">aparo nayo — tathā naṃ uggaṇhāpesiṃ, yathā ekena sotena chamāssasanto chahi kalāhiti dvīsupi nayesu dassitehi chahi kāraṇehi kalāhiti kalāyissati, luddaṃ vañcessatīti attho. <b>bhotī</b>ti bhaginiṃ ālapati. <b>bhāgineyyo</b>ti evaṃ chahi kāraṇehi vañcanakaṃ bhāgineyyaṃ niddisati. evaṃ bodhisatto bhāgineyyassa migamāyāya sādhukaṃ uggahitabhāvaṃ dassento bhaginiṃ samassāseti.</p>
	<p class="paratype03">sopi migapotako pāse baddho avipphanditvāyeva bhūmiyaṃ mahāphāsukapassena pāde pasāretvā nipanno pādānaṃ āsannaṭṭhāne khureheva paharitvā paṃsuñca tiṇāni ca uppāṭetvā uccārapassāvaṃ vissajjetvā sīsaṃ pātetvā jivhaṃ ninnāmetvā sarīraṃ kheḷakilinnaṃ katvā vātaggahaṇena udaraṃ uddhumātakaṃ katvā akkhīni parivattetvā heṭṭhā nāsikāsotena vātaṃ sañcarāpento uparimanāsikāsotena vātaṃ sannirumbhitvā sakalasarīraṃ thaddhabhāvaṃ gāhāpetvā matākāraṃ dassesi. nīlamakkhikāpi naṃ samparivāresuṃ, tasmiṃ tasmiṃ ṭhāne kākā nilīyiṃsu. luddo āgantvā udaraṃ hatthena paharitvā “atipātova baddho bhavissati, pūtiko jāto”ti tassa bandhanarajjukaṃ mocetvā “etthevadāni naṃ ukkantitvā maṃsaṃ ādāya gamissāmī”ti nirāsaṅko hutvā sākhāpalāsaṃ gahetuṃ āraddho. migapotakopi uṭṭhāya catūhi pādehi ṭhatvā kāyaṃ vidhunitvā gīvaṃ pasāretvā mahāvātena chinnavalāhako viya vegena mātu santikaṃ agamāsi.</p>
	<p class="paratype03">satthāpi “na, bhikkhave, rāhulo idāneva sikkhākāmo, pubbepi sikkhākāmoyevā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā bhāgineyyamigapotako rāhulo ahosi, mātā uppalavaṇṇā, mātulamigo pana ahameva ahosin”ti. </p>
	<p class="paratype06">tipallatthamigajātakavaṇṇanā chaṭṭhā. </p> 
</body>
</html>