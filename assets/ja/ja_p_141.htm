<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [135] 5. candābhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>14. asampadānavaggo</h4>
	<h5>[135] 5. candābhajātakavaṇṇanā</h5>
	<p class="paratype03"><b>candābha</b>nti idaṃ satthā jetavane viharanto saṅkassanagaradvāre therasseva pañhabyākaraṇaṃ ārabbha kathesi. atīte kira bārāṇasiyaṃ brahmadatte rajjaṃ kārente bodhisatto araññāyatane kālaṃ karonto antevāsikehi pucchito “candābhaṃ sūriyābhan”ti vatvā ābhassare nibbatto. tāpasā jeṭṭhantevāsikassa na saddahiṃsu. bodhisatto ābhassarato āgantvā ākāse ṭhito imaṃ gāthamāha — </p>
	<p class="paratype40">135<b>.</b> </p>
	<p class="paratype21">“candābhaṃ sūriyābhañca, yodha paññāya gādhati. </p>
	<p class="paratype22">avitakkena jhānena, hoti ābhassarūpago”ti.</p>
	<p class="paratype03">tattha <b>candābha</b>nti odātakasiṇaṃ dasseti. <b>sūriyābha</b>nti pītakasiṇaṃ. <b>yodha paññāya gādhatī</b>ti yo puggalo idha sattaloke idaṃ kasiṇadvayaṃ paññāya gādhati, ārammaṇaṃ katvā anupavisati, tattheva patiṭṭhahati . atha vā <b>candābhaṃ sūriyābhañca, yodha paññāya gādhatī</b>ti yattakaṃ ṭhānaṃ candābhā ca sūriyābhā ca patthaṭā, tatthake ṭhāne paṭibhāgakasiṇaṃ vaḍḍhetvā taṃ ārammaṇaṃ katvā jhānaṃ nibbattento ubhayampetaṃ ābhaṃ paññāya gādhati nāma. tasmā ayampettha atthoyeva. <b>avitakkena jhānena, hoti ābhassarūpago</b>ti so puggalo tathā katvā paṭiladdhena dutiyena jhānena ābhassarabrahmalokūpago hotīti.</p>
	<p class="paratype03">evaṃ bodhisatto tāpase bodhetvā jeṭṭhantevāsikassa guṇaṃ kathetvā brahmalokameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā jeṭṭhantevāsiko sāriputto, mahābrahmā pana ahameva ahosin”ti. </p>
	<p class="paratype06">candābhajātakavaṇṇanā pañcamā. </p> 
</body>
</html>