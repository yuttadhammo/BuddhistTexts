<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [27] 7. abhiṇhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>3. kuruṅgavaggo</h4>
	<h5>[27] 7. abhiṇhajātakavaṇṇanā</h5>
	<p class="paratype03"><b>nālaṃ</b> <b>kabaḷaṃ padātave</b>ti idaṃ satthā jetavane viharanto ekaṃ upāsakañca mahallakattherañca ārabbha kathesi . sāvatthiyaṃ kira dve sahāyakā. tesu eko pabbajitvā devasikaṃ itarassa gharaṃ gacchati. so tassa bhikkhaṃ datvā sayampi bhuñjitvā teneva saddhiṃ vihāraṃ gantvā yāva sūriyatthaṅgamanā ālāpasallāpena nisīditvā nagaraṃ pavisati, itaropi naṃ yāva nagaradvārā anugantvā nivattati. so tesaṃ vissāso bhikkhūnaṃ antare pākaṭo jāto. athekadivasaṃ bhikkhū tesaṃ vissāsakathaṃ kathentā dhammasabhāyaṃ nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchi, te “imāya nāma, bhante”ti kathayiṃsu. satthā “na, bhikkhave, idāneva ime vissāsikā, pubbepi vissāsikāyeva ahesun”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa amacco ahosi. tadā eko kukkuro maṅgalahatthisālaṃ gantvā maṅgalahatthissa bhuñjanaṭṭhāne patitāni bhattasitthāni khādati. so teneva bhojanena saṃvaddhamāno maṅgalahatthissa vissāsiko jāto hatthisseva santike bhuñjati, ubhopi vinā vattituṃ na sakkonti. so hatthī naṃ soṇḍāya gahetvā aparāparaṃ karonto kīḷati, ukkhipitvā kumbhe patiṭṭhāpeti. athekadivasaṃ eko gāmikamanusso hatthigopakassa mūlaṃ datvā taṃ kukkuraṃ ādāya attano gāmaṃ agamāsi. tato paṭṭhāya so hatthī kukkuraṃ apassanto neva khādati na pivati na nhāyati. tamatthaṃ rañño ārocesuṃ. rājā bodhisattaṃ pahiṇi “gaccha paṇḍita, jānāhi kiṃkāraṇā hatthī evaṃ karotī”ti.</p>
	<p class="paratype03">bodhisatto hatthisālaṃ gantvā hatthissa dummanabhāvaṃ ñatvā “imassa sarīre rogo na paññāyati, kenaci panassa saddhiṃ mittasanthavena bhavitabbaṃ, taṃ apassanto esa maññe sokābhibhūto”ti hatthigopake pucchi “atthi nu kho imassa kenaci saddhiṃ vissāso”ti? “āma, atthi sāmi ekena sunakhena saddhiṃ balavā mettī”ti. “kahaṃ so etarahī”ti? “ekena manussena nīto”ti. “jānātha panassa nivāsanaṭṭhānan”ti? “na jānāma, sāmī”ti. bodhisatto rañño santikaṃ gantvā “natthi, deva, hatthissa koci ābādho, ekena panassa sunakhena saddhiṃ balavavissāso, taṃ apassanto na bhuñjati maññe”ti vatvā imaṃ gāthamāha — </p>
	<p class="paratype40">27<b>.</b> </p>
	<p class="paratype21">“nālaṃ kabaḷaṃ padātave, na ca piṇḍaṃ na kuse na ghaṃsituṃ. </p>
	<p class="paratype22">maññāmi abhiṇhadassanā, nāgo snehamakāsi kukkure”ti.</p>
	<p class="paratype03">tattha <b>nāla</b>nti na samattho. <b>kabaḷa</b>nti bhojanakāle paṭhamameva dinnaṃ kaṭukakabaḷaṃ. <b>padātave</b>ti pāadātave, sandhivasena ākāralopo veditabbo, gahetunti attho. <b>na ca piṇḍa</b>nti vaḍḍhetvā dīyamānaṃ bhattapiṇḍampi nālaṃ gahetuṃ. <b>na kuse</b>ti khādanatthāya dinnāni tiṇānipi nālaṃ gahetuṃ. <b>na ghaṃsitu</b>nti nhāpiyamāno sarīrampi ghaṃsituṃ nālaṃ. evaṃ yaṃ yaṃ so hatthī kātuṃ na samattho, taṃ taṃ sabbaṃ rañño ārocetvā tassa asamatthabhāve attanā sallakkhitakāraṇaṃ ārocento <b>“maññāmī”</b>tiādimāha.</p>
	<p class="paratype03">rājā tassa vacanaṃ sutvā “idāni kiṃ kātabbaṃ paṇḍitā”ti pucchi. “‘amhākaṃ kira maṅgalahatthissa sahāyaṃ sunakhaṃ eko manusso gahetvā gato, yassa ghare taṃ sunakhaṃ passanti, tassa ayaṃ nāma daṇḍo’ti bheriṃ carāpetha devā”ti. rājā tathā kāresi. taṃ pavattiṃ sutvā so puriso sunakhaṃ vissajjesi, sunakho vegenāgantvā hatthissa santikameva agamāsi. hatthī taṃ soṇḍāya gahetvā kumbhe ṭhapetvā roditvā paridevitvā kumbhā otāretvā tena bhutte pacchā attanāpi bhuñji. “tiracchānagatassa āsayaṃ jānātī”ti rājā bodhisattassa mahantaṃ yasaṃ adāsi.</p>
	<p class="paratype03">satthā “na, bhikkhave, ime idāneva vissāsikā, pubbepi vissāsikāyevā”ti imaṃ dhammadesanaṃ āharitvā catusaccakathāya vinivaṭṭetvā anusandhiṃ ghaṭetvā jātakaṃ samodhānesi. idaṃ catusaccakathāya vinivaṭṭanaṃ nāma sabbajātakesupi atthiyeva. mayaṃ pana yatthassa ānisaṃso paññāyati, tattheva dassayissāma.</p>
	<p class="paratype03">tadā sunakho upāsako ahosi, hatthī mahallakatthero, rājā ānando, amaccapaṇḍito pana ahameva ahosinti. </p>
	<p class="paratype06">abhiṇhajātakavaṇṇanā sattamā. </p> 
</body>
</html>