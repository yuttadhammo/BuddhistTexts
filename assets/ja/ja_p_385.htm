<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [379] 4. nerujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>1. avāriyavaggo</h4>
	<h5>[379] 4. nerujātakavaṇṇanā</h5>
	<p class="paratype03"><b>kākolā kākasaṅghā cā</b>ti idaṃ satthā jetavane viharanto aññataraṃ bhikkhuṃ ārabbha kathesi. so kira satthu santike kammaṭṭhānaṃ gahetvā ekaṃ paccantagāmaṃ agamāsi. manussā tassa iriyāpathe pasīditvā taṃ bhojetvā paṭiññaṃ gahetvā araññe paṇṇasālaṃ katvā tattha vasāpesuṃ, ativiya cassa sakkāraṃ kariṃsu. atheke sassatavādā āgamaṃsu. te tesaṃ vacanaṃ sutvā therassa vādaṃ vissajjetvā sassatavādaṃ gahetvā tesaññeva sakkāraṃ kariṃsu. tato ucchedavādā āgamaṃsu te sassatavādaṃ vissajjetvā ucchedavādameva gaṇhiṃsu. athaññe acelakā āgamiṃsu. te ucchedavādaṃ vissajjetvā acelakavādaṃ gaṇhiṃsu. so tesaṃ guṇāguṇaṃ ajānantānaṃ manussānaṃ santike dukkhena vasitvā vutthavasso pavāretvā satthu santikaṃ gantvā katapaṭisanthāro “kahaṃ vassaṃvutthosī”ti vutte “paccantaṃ nissāya, bhante”ti vatvā “sukhaṃ vutthosī”ti puṭṭho “bhante, guṇāguṇaṃ ajānantānaṃ santike dukkhaṃ vutthosmī”ti āha. satthā “bhikkhu porāṇakapaṇḍitā tiracchānayoniyaṃ nibbattāpi guṇāguṇaṃ ajānantehi saddhiṃ ekadivasampi na vasiṃsu, tvaṃ attano guṇāguṇaṃ ajānanaṭṭhāne kasmā vasī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto suvaṇṇahaṃsayoniyaṃ nibbatti, kaniṭṭhabhātāpissa atthi. te cittakūṭapabbate vasantā himavantapadese sayaṃjātasāliṃ khādanti. te ekadivasaṃ tattha caritvā cittakūṭaṃ āgacchantā antarāmagge ekaṃ neruṃ nāma kañcanapabbataṃ disvā tassa matthake nisīdiṃsu. taṃ pana pabbataṃ nissāya vasantā sakuṇasaṅghā catuppadā ca gocarabhūmiyaṃ nānāvaṇṇā honti, pabbataṃ paviṭṭhakālato paṭṭhāya te sabbe tassobhāsena suvaṇṇavaṇṇā honti. taṃ disvā bodhisattassa kaniṭṭho taṃ kāraṇaṃ ajānitvā “kiṃ nu kho ettha kāraṇan”ti bhātarā saddhiṃ sallapanto dve gāthā abhāsi — </p>
	<p class="paratype40">20<b>.</b> </p>
	<p class="paratype21">“kākolā kākasaṅghā ca, mayañca patataṃ varā. </p>
	<p class="paratype22">sabbeva sadisā homa, imaṃ āgamma pabbataṃ. </p>
	<p class="paratype40">21<b>.</b> </p>
	<p class="paratype21">“idha sīhā ca byagghā ca, siṅgālā ca migādhamā. </p>
	<p class="paratype22">sabbeva sadisā honti, ayaṃ ko nāma pabbato”ti.</p>
	<p class="paratype03">tattha <b>kākolā</b>ti vanakākā. <b>kākasaṅghā</b>ti pakatikākasaṅghā ca. <b>patataṃ varā</b>ti pakkhīnaṃ seṭṭhā. <b>sadisā homā</b>ti sadisavaṇṇā homa.</p>
	<p class="paratype03">tassa vacanaṃ sutvā bodhisatto tatiyaṃ gāthamāha — </p>
	<p class="paratype40">22<b>.</b> </p>
	<p class="paratype21">“imaṃ nerūti jānanti, manussā pabbatuttamaṃ. </p>
	<p class="paratype22">idha vaṇṇena sampannā, vasanti sabbapāṇino”ti.</p>
	<p class="paratype03">tattha <b>idha vaṇṇenā</b>ti imasmiṃ nerupabbate obhāsena vaṇṇasampannā hutvā.</p>
	<p class="paratype03">taṃ sutvā kaniṭṭho sesagāthā abhāsi — </p>
	<p class="paratype40">23<b>.</b> </p>
	<p class="paratype21">“amānanā yattha siyā, antānaṃ vā vimānanā. </p>
	<p class="paratype22">hīnasammānanā vāpi, na tattha visatiṃvase. </p>
	<p class="paratype40">24<b>.</b> </p>
	<p class="paratype21">“yatthālaso ca dakkho ca, sūro bhīru ca pūjiyā. </p>
	<p class="paratype22">na tattha santo vasanti, avisesakare nare. </p>
	<p class="paratype40">25<b>.</b> </p>
	<p class="paratype21">“nāyaṃ neru vibhajati, hīnaukkaṭṭhamajjhime. </p>
	<p class="paratype22">avisesakaro neru, handa neruṃ jahāmase”ti.</p>
	<p class="paratype03">tattha paṭhamagāthāya ayamattho — yattha <b>santānaṃ</b> paṇḍitānaṃ sīlasampannānaṃ mānanassa abhāvena <b>amānanā</b> avamaññanā ca avamānavasena <b>vimānanā vā</b> hīnānaṃ vā dussīlānaṃ sammānanā siyā, tattha nivāse na vaseyya. <b>pūjiyā</b>ti ete ettha ekasadisāya pūjāya pūjanīyā honti, samakaṃ sakkāraṃ labhanti. <b>hīnaukkaṭṭhamajjhime</b>ti jātigottakulappadesasīlācārañāṇādīhi hīne ca majjhime ca ukkaṭṭhe ca ayaṃ na vibhajati. <b>handā</b>ti vavassaggatthe nipāto. <b>jahāmase</b>ti pariccajāma. evañca pana vatvā ubhopi te haṃsā uppatitvā cittakūṭameva gatā.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. tadā kaniṭṭhahaṃso ānando ahosi, jeṭṭhakahaṃso pana ahameva ahosinti. </p>
	<p class="paratype06">nerujātakavaṇṇanā catutthā. </p> 
</body>
</html>