<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [248] 8. kiṃsukopamajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>10. siṅgālavaggo</h4>
	<h5>[248] 8. kiṃsukopamajātakavaṇṇanā</h5>
	<p class="paratype03"><b>sabbehi</b> <b>kiṃsuko diṭṭho</b>ti idaṃ satthā jetavane viharanto kiṃsukopamasuttantaṃ ārabbha kathesi. cattāro hi bhikkhū tathāgataṃ upasaṅkamitvā kammaṭṭhānaṃ yāciṃsu, satthā tesaṃ kammaṭṭhānaṃ kathesi. te kammaṭṭhānaṃ gahetvā attano rattiṭṭhānadivāṭṭhānāni agamiṃsu. tesu eko cha phassāyatanāni pariggaṇhitvā arahattaṃ pāpuṇi, eko pañcakkhandhe, eko cattāro mahābhūte, eko aṭṭhārasa dhātuyo. te attano attano adhigatavisesaṃ satthu ārocesuṃ. athekassa bhikkhuno parivitakko udapādi — “imesaṃ kammaṭṭhānāni nānā, nibbānaṃ ekaṃ, kathaṃ sabbehi arahattaṃ pattan”ti. so satthāraṃ pucchi. satthā “kiṃ te, bhikkhu, kiṃsukadiṭṭhabhātikehi nānattan”ti vatvā “idaṃ no, bhante, kāraṇaṃ kathethā”ti bhikkhūhi yācito atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente tassa cattāro puttā ahesuṃ. te ekadivasaṃ sārathiṃ pakkosetvā “mayaṃ, samma, kiṃsukaṃ daṭṭhukāmā, kiṃsukarukkhaṃ no dassehī”ti āhaṃsu. sārathi “sādhu, dassessāmī”ti vatvā catunnampi ekato adassetvā jeṭṭharājaputtaṃ tāva rathe nisīdāpetvā araññaṃ netvā “ayaṃ kiṃsuko”ti khāṇukakāle kiṃsukaṃ dassesi. aparassa bahalapalāsakāle, aparassa pupphitakāle, aparassa phalitakāle. aparabhāge cattāropi bhātaro ekato nisinnā “kiṃsuko nāma kīdiso”ti kathaṃ samuṭṭhāpesuṃ. tato eko “seyyāthāpi jhāmathūṇo”ti āha. dutiyo “seyyathāpi nigrodharukkho”ti, tatiyo “seyyathāpi maṃsapesī”ti, catuttho “seyyathāpi sirīso”ti. te aññamaññassa kathāya aparituṭṭhā pitu santikaṃ gantvā “deva, kiṃsuko nāma kīdiso”ti pucchitvā “tumhehi kiṃ kathitan”ti vutte attanā kathitanīhāraṃ rañño kathesuṃ. rājā “catūhipi tumhehi kiṃsuko diṭṭho, kevalaṃ vo kiṃsukassa dassento sārathi ‘imasmiṃ kāle kiṃsuko kīdiso, imasmiṃ kīdiso’ti vibhajitvā na pucchito, tena vo kaṅkhā uppannā”ti vatvā paṭhamaṃ gāthamāha — </p>
	<p class="paratype40">196<b>.</b> </p>
	<p class="paratype21">“sabbehi kiṃsuko diṭṭho, kiṃ nvettha vicikicchatha. </p>
	<p class="paratype22">na hi sabbesu ṭhānesu, sārathī paripucchito”ti.</p>
	<p class="paratype03">tattha <b>na hi sabbesu ṭhānesu, sārathī paripucchito</b>ti sabbehi vo kiṃsuko diṭṭho, kiṃ nu tumhe ettha vicikicchatha, sabbesu ṭhānesu kiṃsukoveso, tumhehi pana na hi sabbesu ṭhānesu sārathi paripucchito, tena vo kaṅkhā uppannāti.</p>
	<p class="paratype03">satthā imaṃ kāraṇaṃ dassetvā “yathā, bhikkhu, te cattāro bhātikā vibhāgaṃ katvā apucchitattā kiṃsuke kaṅkhaṃ uppādesuṃ, evaṃ tvampi imasmiṃ dhamme kaṅkhaṃ uppādesī”ti vatvā abhisambuddho hutvā dutiyaṃ gāthamāha — </p>
	<p class="paratype40">197<b>.</b> </p>
	<p class="paratype21">“evaṃ sabbehi ñāṇehi, yesaṃ dhammā ajānitā. </p>
	<p class="paratype22">te ve dhammesu kaṅkhanti, kiṃsukasmiṃva bhātaro”ti.</p>
	<p class="paratype03">tassattho — yathā te bhātaro sabbesu ṭhānesu kiṃsukassa adiṭṭhattā kaṅkhiṃsu, evaṃ sabbehi vipassanāñāṇehi yesaṃ sabbe chaphassāyatanakhandhabhūtadhātubhedā dhammā ajānitā, sotāpattimaggassa anadhigatattā appaṭividdhā, te ve tesu phassāyatanādidhammesu kaṅkhanti yathā ekasmiṃyeva kiṃsukasmiṃ cattāro bhātaroti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā bārāṇasirājā ahameva ahosin”ti. </p>
	<p class="paratype06">kiṃsukopamajātakavaṇṇanā aṭṭhamā. </p> 
</body>
</html>