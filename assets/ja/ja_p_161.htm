<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [155] 5. bhaggajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>1. daḷhavaggo</h4>
	<h5>[155] 5. bhaggajātakavaṇṇanā</h5>
	<p class="paratype03"><b>jīva</b> <b>vassasataṃ bhaggā</b>ti idaṃ satthā jetavanasamīpe pasenadikosalena raññā kārite rājakārāme viharanto attano khipitakaṃ ārabbha kathesi. ekasmiñhi divase satthā rājakārāme catuparisamajjhe nisīditvā dhammaṃ desento khipi. bhikkhū “jīvatu, bhante bhagavā, jīvatu, sugato”ti uccāsaddaṃ mahāsaddaṃ akaṃsu, tena saddena dhammakathāya antarāyo ahosi. atha kho bhagavā bhikkhū āmantesi — “api nu kho, bhikkhave, khipite ‘jīvā’ti vutto tappaccayā jīveyya vā mareyya vā”ti? “no hetaṃ bhante”ti. “na, bhikkhave, khipite ‘jīvā’ti vattabbo, yo vadeyya āpatti dukkaṭassā”ti (cūḷava. 288). tena kho pana samayena manussā bhikkhūnaṃ khipite “jīvatha, bhante”ti vadanti, bhikkhū kukkuccāyantā nālapanti. manussā ujjhāyanti — “kathañhi nāma samaṇā sakyaputtiyā ‘jīvatha, bhante’ti vuccamānā nālapissantī”ti. bhagavato etamatthaṃ ārocesuṃ. gihī, bhikkhave, maṅgalikā, anujānāmi, bhikkhave, gihīnaṃ “jīvatha, bhante”ti vuccamānena “ciraṃ jīvā”ti vattunti. bhikkhū bhagavantaṃ pucchiṃsu — “bhante, jīvapaṭijīvaṃ nāma kadā uppannan”ti? satthā “bhikkhave, jīvapaṭijīvaṃ nāma porāṇakāle uppannan”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe ekasmiṃ brāhmaṇakule nibbatti. tassa pitā vohāraṃ katvā jīvikaṃ kappeti, so soḷasavassuddesikaṃ bodhisattaṃ maṇikabhaṇḍaṃ ukkhipāpetvā gāmanigamādīsu caranto bārāṇasiṃ patvā dovārikassa ghare bhattaṃ pacāpetvā bhuñjitvā nivāsaṭṭhānaṃ alabhanto “avelāya āgatā āgantukā kattha vasantī”ti pucchi. atha naṃ manussā “bahinagare ekā sālā atthi, sā pana amanussapariggahitā. sace icchatha, tattha vasathā”ti āhaṃsu. bodhisatto “etha, tāta, gacchāma, mā yakkhassa bhāyittha, ahaṃ taṃ dametvā tumhākaṃ pādesu pātessāmī”ti pitaraṃ gahetvā tattha gato. athassa pitā phalake nipajji, sayaṃ pitu pāde sambāhanto nisīdi. tattha adhivattho yakkho dvādasa vassāni vessavaṇaṃ upaṭṭhahitvā taṃ sālaṃ labhanto “imaṃ sālaṃ paviṭṭhamanussesu yo khipite ‘jīvā’ti vadati, yo ca ‘jīvā’ti vutte ‘paṭijīvā’ti vadati, te jīvapaṭijīvabhāṇino ṭhapetvā avasese khādeyyāsī”ti labhi. so piṭṭhivaṃsathūṇāya vasati. so “bodhisattassa pitaraṃ khipāpessāmī”ti attano ānubhāvena sukhumacuṇṇaṃ vissajjesi, cuṇṇo āgantvā tassa nāsapuṭe pāvisi. so phalake nipannakova khipi, bodhisatto na “jīvā”ti āha. yakkho taṃ khādituṃ thūṇāya otarati. bodhisatto taṃ otarantaṃ disvā “iminā me pitā khipāpito bhavissati, ayaṃ so khipite ‘jīvā’ti avadantaṃ khādakayakkho bhavissatī”ti pitaraṃ ārabbha paṭhamaṃ gāthamāha — </p>
	<p class="paratype40">9<b>.</b> </p>
	<p class="paratype21">“jīva vassasataṃ bhagga, aparāni ca vīsatiṃ. </p>
	<p class="paratype22">mā maṃ pisācā khādantu, jīva tvaṃ saradosatan”ti.</p>
	<p class="paratype03">tattha <b>bhaggā</b>ti pitaraṃ nāmenālapati. <b>aparāni ca vīsati</b>nti aparāni ca vīsati vassāni jīva. <b>mā maṃ pisācā khādantū</b>ti maṃ pisācā mā khādantu. <b>jīva tvaṃ saradosata</b>nti tvaṃ pana vīsuttaraṃ vassasataṃ jīvāti. saradosatañhi gaṇiyamānaṃ vassasatameva hoti, taṃ purimehi vīsāya saddhiṃ vīsuttaraṃ idha adhippetaṃ.</p>
	<p class="paratype03">yakkho bodhisattassa vacanaṃ sutvā “imaṃ tāva māṇavaṃ ‘jīvā’ti vuttattā khādituṃ na sakkā, pitaraṃ panassa khādissāmī”ti pitu santikaṃ agamāsi. so taṃ āgacchantaṃ disvā cintesi — “ayaṃ so ‘paṭijīvā’ti abhaṇantānaṃ khādakayakkho bhavissati, paṭijīvaṃ karissāmī”ti. so puttaṃ ārabbha dutiyaṃ gāthamāha — </p>
	<p class="paratype40">10<b>.</b> </p>
	<p class="paratype21">“tvampi vassasataṃ jīvaṃ, aparāni ca vīsatiṃ. </p>
	<p class="paratype22">visaṃ pisācā khādantu, jīva tvaṃ saradosatan”ti.</p>
	<p class="paratype03">tattha <b>visaṃ pisācā khādantū</b>ti pisācā halāhalavisaṃ khādantu.</p>
	<p class="paratype03">yakkho tassa vacanaṃ sutvā “ubhopi me na sakkā khāditun”ti paṭinivatti. atha naṃ bodhisatto pucchi — “bho yakkha, kasmā tvaṃ imaṃ sālaṃ paviṭṭhamanusse khādasī”ti? “dvādasa vassāni vessavaṇaṃ upaṭṭhahitvā laddhattā”ti. “kiṃ pana sabbeva khādituṃ labhasī”ti? “jīvapaṭijīvabhāṇino ṭhapetvā avasese khādāmī”ti. “yakkha, tvaṃ pubbepi akusalaṃ katvā kakkhaḷo pharuso paravihiṃsako hutvā nibbatto, idānipi tādisaṃ kammaṃ katvā tamo tamaparāyaṇo bhavissati, tasmā ito paṭṭhāya pāṇātipātādīhi viramassū”ti taṃ yakkhaṃ dametvā nirayabhayena tajjetvā pañcasu sīlesu patiṭṭhāpetvā yakkhaṃ pesanakārakaṃ viya akāsi.</p>
	<p class="paratype03">punadivase sañcarantā manussā yakkhaṃ disvā bodhisattena cassa damitabhāvaṃ ñatvā rañño ārocesuṃ — “deva, eko māṇavo taṃ yakkhaṃ dametvā pesanakārakaṃ viya katvā ṭhito”ti. rājā bodhisattaṃ pakkosāpetvā senāpatiṭṭhāne ṭhapesi, pitu cassa mahantaṃ yasaṃ adāsi. so yakkhaṃ balipaṭiggāhakaṃ katvā bodhisattassa ovāde ṭhatvā dānādīni puññāni katvā saggapuraṃ pūresi.</p>
	<p class="paratype03">satthā imaṃ dhammadesanaṃ āharitvā “jīvapaṭijīvaṃ nāma tasmiṃ kāle uppannan”ti vatvā jātakaṃ samodhānesi — “tadā yakkho aṅgulimālo ahosi, rājā ānando, pitā kassapo, putto pana ahameva ahosin”ti. </p>
	<p class="paratype06">bhaggajātakavaṇṇanā pañcamā. </p> 
</body>
</html>