<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [53] 3. puṇṇapātijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>6. āsīsavaggo</h4>
	<h5>[53] 3. puṇṇapātijātakavaṇṇanā</h5>
	<p class="paratype03"><b>tatheva</b> <b>puṇṇā pātiyo</b>ti idaṃ satthā jetavane viharanto visavāruṇiṃ ārabbha kathesi. ekaṃ samayaṃ sāvatthiyaṃ surādhuttā sannipatitvā mantayiṃsu — “surāmūlaṃ no khīṇaṃ, kahaṃ nu kho labhissāmā”ti. atheko kakkhaḷadhutto āha “mā cintayittha, attheko upāyo”ti. “kataro upāyo nāmā”ti? “anāthapiṇḍiko aṅgulimuddikā piḷandhitvā maṭṭhasāṭakanivattho rājupaṭṭhānaṃ gacchati, mayaṃ surāpātiyaṃ visaññīkaraṇaṃ bhesajjaṃ pakkhipitvā āpānaṃ sajjetvā nisīditvā anāthapiṇḍikassa āgamanakāle ‘ito ehi mahāseṭṭhī’ti pakkositvā taṃ suraṃ pāyetvā visaññībhūtassa aṅgulimuddikā ca sāṭake ca gahetvā surāmūlaṃ karissāmā”ti. te “sādhū”ti sampaṭicchitvā tathā katvā seṭṭhissa āgamanakāle paṭimaggaṃ gantvā “sāmi, ito tāva āgacchatha, ayaṃ amhākaṃ santike atimanāpā surā, thokaṃ pivitvā gacchathā”ti vadiṃsu. sotāpanno ariyasāvako kiṃ suraṃ pivissati, anatthiko samānopi pana “ime dhutte pariggaṇhissāmī”ti tesaṃ āpānabhūmiṃ gantvā tesaṃ kiriyaṃ oloketvā “ayaṃ surā imehi iminā nāma kāraṇena yojitā”ti ñatvā “ito dāni paṭṭhāya ime ito palāpessāmī”ti cintetvā āha — “hare duṭṭhadhuttā, tumhe ‘surāpātiyaṃ bhesajjaṃ pakkhipitvā āgatāgate pāyetvā visaññī katvā vilumpissāmā’ti āpānamaṇḍalaṃ sajjetvā nisinnā kevalaṃ imaṃ suraṃ vaṇṇetha, ekopi taṃ ukkhipitvā pivituṃ na ussahati. sace ayaṃ ayojitā assa, imaṃ tumheva piveyyāthā”ti te dhutte tajjetvā tato palāpetvā attano gehaṃ gantvā “dhuttehi katakāraṇaṃ tathāgatassa ārocessāmī”ti cintento jetavanaṃ gantvā ārocesi. satthā “idāni tāva gahapati te dhuttā taṃ vañcetukāmā jātā, pubbe pana paṇḍitepi vañcetukāmā ahesun”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto bārāṇasiseṭṭhi ahosi. tadāpete dhuttā evameva sammantetvā suraṃ yojetvā bārāṇasiseṭṭhissa āgamanakāle paṭimaggaṃ gantvā evameva kathayiṃsu. seṭṭhi anatthikopi hutvā te pariggaṇhitukāmo gantvā tesaṃ kiriyaṃ oloketvā “idaṃ nāmete kātukāmā, palāpessāmi ne ito”ti cintetvā evamāha “bhonto, dhuttā suraṃ pivitvā rājakulaṃ gantuṃ nāma ayuttaṃ, rājānaṃ disvā puna āgacchanto jānissāmi, tumhe idheva nisīdathā”ti rājupaṭṭhānaṃ gantvā paccāgañchi. dhuttā “ito etha, sāmī”ti. sopi tattha gantvā bhesajjena saṃyojitā surāpātiyo oloketvā evamāha “bhonto dhuttā tumhākaṃ kiriyā mayhaṃ na ruccati, tumhākaṃ surāpātiyo yathāpūritāva ṭhitā, tumhe kevalaṃ suraṃ vaṇṇetha, na pana pivatha. sacāyaṃ manāpā assa, tumhepi piveyyātha, imāya pana visasaṃyuttāya bhavitabban”ti tesaṃ manorathaṃ bhindanto imaṃ gāthamāha — </p>
	<p class="paratype40">53<b>.</b> </p>
	<p class="paratype21">“tatheva puṇṇā pātiyo, aññāyaṃ vattate kathā. </p>
	<p class="paratype22">ākāraṇena jānāmi, na cāyaṃ bhaddikā surā”ti.</p>
	<p class="paratype03">tattha <b>tathevā</b>ti yathā mayā gamanakāle diṭṭhā, idānipi imā surāpātiyo tatheva puṇṇā. <b>aññāyaṃ vattate kathā</b>ti yā ayaṃ tumhākaṃ surāvaṇṇanakathā vattati, sā aññāva abhūtā atacchā. yadi hi esā surā manāpā assa, tumhepi piveyyātha, upaḍḍhapātiyo avasisseyyuṃ. tumhākaṃ pana ekenāpi surā na pītā. <b>ākāraṇena jānāmī</b>ti tasmā iminā kāraṇena jānāmi. <b>na cāyaṃ bhaddikā surā</b>ti “nevāyaṃ bhaddikā surā, visasaṃyojitāya etāya bhavitabban”ti dhutte niggaṇhitvā yathā na puna evarūpaṃ karonti, tathā te tajjetvā vissajjesi. so yāvajīvaṃ dānādīni puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā dhuttā etarahi dhuttā, bārāṇasiseṭṭhi pana ahameva ahosin”ti. </p>
	<p class="paratype06">puṇṇapātijātakavaṇṇanā tatiyā. </p> 
</body>
</html>