<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [320] 10. succajajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>2. pucimandavaggo</h4>
	<h5>[320] 10. succajajātakavaṇṇanā</h5>
	<p class="paratype03"><b>succajaṃ vata naccajī</b>ti idaṃ satthā jetavane viharanto ekaṃ kuṭumbikaṃ ārabbha kathesi. so kira “gāmake uddhāraṃ sādhessāmī”ti bhariyāya saddhiṃ tattha gantvā sādhetvā dhanaṃ āharitvā “pacchā nessāmī”ti ekasmiṃ kule ṭhapetvā puna sāvatthiṃ gacchanto antarāmagge ekaṃ pabbataṃ addasa. atha naṃ bhariyā āha “sace, sāmi, ayaṃ pabbato suvaṇṇamayo bhaveyya, dadeyyāsi pana me kiñcī”ti. “kāsi tvaṃ, na kiñci dassāmī”ti. sā “yāva thaddhahadayo vatāyaṃ, pabbate suvaṇṇamaye jātepi mayhaṃ kiñci na dassatī”ti anattamanā ahosi. te jetavanasamīpaṃ āgantvā “pānīyaṃ pivissāmā”ti vihāraṃ pavisitvā pānīyaṃ piviṃsu. satthāpi paccūsakāleyeva tesaṃ sotāpattiphalassa upanissayaṃ disvā āgamanaṃ olokayamāno gandhakuṭipariveṇe nisīdi chabbaṇṇarasmiyo vissajjento. tepi pānīyaṃ pivitvā āgantvā satthāraṃ vanditvā nisīdiṃsu. satthā tehi saddhiṃ paṭisanthāraṃ katvā “kahaṃ gatātthā”ti pucchi. “amhākaṃ gāmake uddhāraṃ sādhanatthāya, bhante”ti. “kiṃ, upāsike tava sāmiko tuyhaṃ hitaṃ paṭikaṅkhati, upakāraṃ te karotī”ti. bhante, ahaṃ imasmiṃ sasinehā, ayaṃ pana mayi nissineho, ajja mayā pabbataṃ disvā “sacāyaṃ pabbato suvaṇṇamayo assa, kiñci me dadeyyāsī”ti vutto “kāsi tvaṃ, na kiñci dassāmī”ti āha, evaṃ thaddhahadayo ayanti. “upāsike, evaṃ nāmesa vadati, yadā pana tava guṇaṃ sarati, tadā sabbissariyaṃ te detī”ti vatvā “kathetha, bhante”ti tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa sabbakiccakārako amacco ahosi. athekadivasaṃ rājā puttaṃ uparājānaṃ upaṭṭhānaṃ āgacchantaṃ disvā “ayaṃ mama antepure dubbheyyā”ti taṃ pakkosāpetvā “tāta, yāvāhaṃ jīvāmi, tāva nagare vasituṃ na lacchasi, aññattha vasitvā mamaccayena rajjaṃ kārehī”ti āha. so “sādhū”ti pitaraṃ vanditvā jeṭṭhabhariyāya saddhiṃ nagarā nikkhamitvā paccantaṃ gantvā araññaṃ pavisitvā paṇṇasālaṃ māpetvā vanamūlaphalāphalehi yāpento vasi. aparabhāge rājā kālamakāsi. uparājā nakkhattaṃ olokento tassa kālakatabhāvaṃ ñatvā bārāṇasiṃ āgacchanto antarāmagge ekaṃ pabbataṃ addasa. atha naṃ bhariyā āha “sace, deva, ayaṃ pabbato suvaṇṇamayo assa, dadeyyāsi me kiñcī”ti. “kāsi tvaṃ, na kiñci dassāmī”ti. sā “ahaṃ imasmiṃ sinehaṃ chindituṃ asakkontī araññaṃ pāvisiṃ, ayañca evaṃ vadati, ativiya thaddhahadayo, rājā hutvāpi esa mayhaṃ kiṃ kalyāṇaṃ karissatī”ti anattamanā ahosi. so āgantvā rajje patiṭṭhito taṃ aggamahesiṭṭhāne ṭhapesi, idaṃ yasamattakameva adāsi. uttari pana sakkārasammāno natthi, tassā atthibhāvampi na jānāti.</p>
	<p class="paratype03">bodhisatto “ayaṃ devī imassa rañño upakārikā dukkhaṃ agaṇetvā araññavāsaṃ vasi. ayaṃ panetaṃ agaṇetvā aññāhi saddhiṃ abhiramanto vicarati, yathā esā sabbissariyaṃ labhati, tathā karissāmī”ti cintetvā ekadivasaṃ taṃ upasaṅkamitvā “mahādevi mayaṃ tumhākaṃ santikā piṇḍapātamattampi na labhāma, kasmā amhesu pamajjittha, ativiya thaddhahadayā atthā”ti āha. “tāta, sacāhaṃ attanā labheyyaṃ, tuyhampi dadeyyaṃ, alabhamānā pana kiṃ dassāmi, rājāpi mayhaṃ idāni kiṃ nāma dassati, so antarāmagge ‘imasmiṃ pabbate suvaṇṇamaye jāte mayhaṃ kiñci dassasī’ti vutto ‘kāsi tvaṃ, na kiñci dassāmī’ti āha, supariccajampi na pariccajī”ti. “kiṃ pana rañño santike imaṃ kathaṃ kathetuṃ sakkhissathā”ti? “sakkhissāmi, tātā”ti. “tena hi ahaṃ rañño santike ṭhito pucchissāmi, tumhe katheyyāthā”ti. “sādhu, tātā”ti. bodhisatto deviyā rañño upaṭṭhānaṃ āgantvā ṭhitakāle āha “nanu, ayye, mayaṃ tumhākaṃ santikā kiñci na labhāmā”ti? “tāta, ahaṃ labhamānā tuyhaṃ dadeyyaṃ, ahameva kiñci na labhāmi, alabhamānā tuyhaṃ kiṃ dassāmi, rājāpi idāni mayhaṃ kiṃ nāma dassati, so araññato āgamanakāle ekaṃ pabbataṃ disvā ‘sacāyaṃ pabbato suvaṇṇamayo assa, kiñci me dadeyyāsī’ti vutto ‘kāsi tvaṃ, na kiñci dassāmī’ti vadati, supariccajampi na pariccajī”ti etamatthaṃ dīpentī paṭhamaṃ gāthamāha — </p>
	<p class="paratype40">77<b>.</b> </p>
	<p class="paratype21">“succajaṃ vata naccaji, vācāya adadaṃ giriṃ. </p>
	<p class="paratype22">kiñhi tassacajantassa, vācāya adada pabbatan”ti.</p>
	<p class="paratype03">tattha <b>succajaṃ vatā</b>ti sukhena cajituṃ sakkuṇeyyampi na caji. <b>adada</b>nti vacanamattenāpi pabbataṃ adadamāno. <b>kiñhi tassacajantassā</b>ti tassa nāmetassa mayā yācitassa na cajantassa kiñhi cajeyya. <b>vācāya adada pabbata</b>nti sacāyaṃ mayā yācito mama vacanena suvaṇṇamayampi hontaṃ taṃ pabbataṃ vācāya adada, vacanamattena adassāti attho.</p>
	<p class="paratype03">taṃ sutvā rājā dutiyaṃ gāthamāha — </p>
	<p class="paratype40">78<b>.</b> </p>
	<p class="paratype21">“yañhi kayirā tañhi vade, yaṃ na kayirā na taṃ vade. </p>
	<p class="paratype22">akarontaṃ bhāsamānaṃ, parijānanti paṇḍitā”ti.</p>
	<p class="paratype03">tassattho — yadeva hi paṇḍito puriso kāyena kareyya, taṃ vācāya vadeyya. yaṃ na kayirā, na taṃ vadeyya, dātukāmova dammīti vadeyya, na adātukāmoti adhippāyo. kiṃkāraṇā? yo hi “dassāmī”ti vatvāpi pacchā na dadāti, taṃ akarontaṃ kevalaṃ musā bhāsamānaṃ parijānanti paṇḍitā. ayaṃ “dassāmī”ti vacanamattameva bhāsati, na pana deti, yañhi kho pana adinnampi vacanamatteneva dinnaṃ hoti, taṃ puretarameva laddhaṃ nāma bhavissatīti evaṃ tassa musāvādibhāvaṃ parijānanti paṇḍitā, bālā pana vacanamatteneva tussantīti.</p>
	<p class="paratype03">taṃ sutvā devī rañño añjaliṃ paggahetvā tatiyaṃ gāthamāha — </p>
	<p class="paratype40">79<b>.</b> </p>
	<p class="paratype21">“rājaputta namo tyatthu, sacce dhamme ṭhito casi. </p>
	<p class="paratype22">yassa te byasanaṃ patto, saccasmiṃ ramate mano”ti.</p>
	<p class="paratype03">tattha <b>sacce dhamme</b>ti vacīsacce ca sabhāvadhamme ca. <b>byasanaṃ patto</b>ti yassa tava raṭṭhā pabbājanīyasaṅkhātaṃ byasanaṃ pattopi mano saccasmiṃyeva ramati.</p>
	<p class="paratype03">evaṃ rañño guṇakathaṃ kathayamānāya deviyā taṃ sutvā bodhisatto tassā guṇakathaṃ kathento catutthaṃ gāthamāha — </p>
	<p class="paratype40">80<b>.</b> </p>
	<p class="paratype21">“yā daliddī daliddassa, aḍḍhā aḍḍhassa kittima. </p>
	<p class="paratype22">sā hissa paramā bhariyā, sahiraññassa itthiyo”ti.</p>
	<p class="paratype03">tattha <b>kittimā</b>ti kittisampannāti attho. <b>sā hissa paramā</b>ti yā daliddassa sāmikassa daliddakāle sayampi daliddī hutvā taṃ na pariccajati. <b>aḍḍhassā</b>ti aḍḍhakāle aḍḍhā hutvā sāmikameva anuvattati, samānasukhadukkhāva hoti, sā hi tassa paramā uttamā bhariyā nāma. <b>sahiraññassa</b> pana issariye ṭhitassa itthiyo nāma hontiyeva, anacchariyameva etanti.</p>
	<p class="paratype03">evañca pana vatvā bodhisatto “ayaṃ, mahārāja, tumhākaṃ dukkhitakāle araññe samānadukkhā hutvā vasi, imissā sammānaṃ kātuṃ vaṭṭatī”ti deviyā guṇaṃ kathesi. rājā tassa vacanena deviyā guṇaṃ saritvā “paṇḍita, tava kathāyāhaṃ deviyā guṇaṃ anussarin”ti vatvā tassā sabbissariyamadāsi. “tayāhaṃ deviyā guṇaṃ sarāpito”ti bodhisattassapi mahantaṃ sakkāraṃ akāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ubho jayampatikā sotāpattiphale patiṭṭhahiṃsu.</p>
	<p class="paratype03">tadā bārāṇasirājā ayaṃ kuṭumbiko ahosi, devī ayaṃ upāsikā, paṇḍitāmacco pana ahameva ahosinti. </p>
	<p class="paratype06">succajajātakavaṇṇanā dasamā. </p>
	<p class="paratype06">pucimandavaggo dutiyo. </p> 
</body>
</html>