<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [448] 10. kukkuṭajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[448] 10. kukkuṭajātakavaṇṇanā</h4>
	<p class="paratype01"><b>nāsmase</b> <b>katapāpamhī</b>ti idaṃ satthā veḷuvane viharanto devadattassa vadhāya parisakkanaṃ ārabbha kathesi. dhammasabhāyañhi bhikkhū devadattassa aguṇakathaṃ samuṭṭhāpesuṃ “āvuso, devadatto dhanuggahādipayojanena dasabalassa vadhatthameva upāyaṃ karotī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi esa mayhaṃ vadhāya parisakkiyevā”ti vatvā atītaṃ āhari.</p>
	<p class="paratype03">atīte kosambiyaṃ kosambako nāma rājā rajjaṃ kāresi. tadā bodhisatto ekasmiṃ veḷuvane kukkuṭayoniyaṃ nibbattitvā anekasatakukkuṭaparivāro araññe vasati, tassāvidūre eko seno vasati . so upāyena ekekaṃ kukkuṭaṃ gahetvā khādanto ṭhapetvā bodhisattaṃ sese khādi, bodhisatto ekakova ahosi. so appamatto velāya gocaraṃ gahetvā veḷuvanaṃ pavisitvā vasati. so seno taṃ gaṇhituṃ asakkonto “ekena naṃ upāyena upalāpetvā gaṇhissāmī”ti cintetvā tassāvidūre sākhāya nilīyitvā “samma kukkuṭarāja, tvaṃ mayhaṃ kasmā bhāyasi, ahaṃ tayā saddhiṃ vissāsaṃ kattukāmo, asukasmiṃ nāma padese sampannagocaro, tattha ubhopi gocaraṃ gahetvā aññamaññaṃ piyasaṃvāsaṃ vasissāmā”ti āha. atha naṃ bodhisatto āha “samma, mayhaṃ tayā saddhiṃ vissāso nāma natthi, gaccha tvan”ti. “samma, tvaṃ mayā pubbe katapāpatāya na saddahasi, ito paṭṭhāya evarūpaṃ na karissāmī”ti. “na mayhaṃ tādisena sahāyenattho, gaccha tvan”ti. iti naṃ yāvatatiyaṃ paṭikkhipitvā “etehi aṅgehi samannāgatena puggalena saddhiṃ vissāso nāma kātuṃ na vaṭṭatī”ti vanaghaṭaṃ unnādento devatāsu sādhukāraṃ dadamānāsu dhammakathaṃ samuṭṭhāpento — </p>
	<p class="paratype40">104<b>.</b> </p>
	<p class="paratype21">“nāsmase katapāpamhi, nāsmase alikavādine. </p>
	<p class="paratype22">nāsmase attatthapaññamhi, atisantepi nāsmase. </p>
	<p class="paratype40">105<b>.</b> </p>
	<p class="paratype21">“bhavanti heke purisā, gopipāsikajātikā. </p>
	<p class="paratype22">ghasanti maññe mittāni, vācāya na ca kammunā. </p>
	<p class="paratype40">106<b>.</b> </p>
	<p class="paratype21">“sukkhañjalipaggahitā, vācāya paliguṇṭhitā. </p>
	<p class="paratype22">manussapheggū nāsīde, yasmiṃ natthi kataññutā. </p>
	<p class="paratype40">107<b>.</b> </p>
	<p class="paratype21">“na hi aññaññacittānaṃ, itthīnaṃ purisāna vā. </p>
	<p class="paratype22">nānāvikatvā saṃsaggaṃ, tādisampi ca nāsmase. </p>
	<p class="paratype40">108<b>.</b> </p>
	<p class="paratype21">“anariyakammamokkantaṃ, athetaṃ sabbaghātinaṃ. </p>
	<p class="paratype22">nisitaṃva paṭicchannaṃ, tādisampi ca nāsmase. </p>
	<p class="paratype40">109<b>.</b> </p>
	<p class="paratype21">“mittarūpenidhekacce, sākhalyena acetasā. </p>
	<p class="paratype22">vividhehi upāyanti, tādisampi ca nāsmase. </p>
	<p class="paratype40">110<b>.</b> </p>
	<p class="paratype21">“āmisaṃ vā dhanaṃ vāpi, yattha passati tādiso. </p>
	<p class="paratype22">dubbhiṃ karoti dummedho, tañca hantvāna gacchatī”ti. — imā gāthā āha.</p>
	<p class="paratype03">tattha <b>nāsmase</b>ti nāssase. ayameva vā pāṭho, na vissaseti vuttaṃ hoti. <b>katapāpamhī</b>ti paṭhamaṃ katapāpe puggale. <b>alikavādine</b>ti musāvādimhipi na vissase. tassa hi akattabbaṃ nāma pāpaṃ natthi. <b>nāsmase attatthapaññamhī</b>ti attano atthāya eva yassa paññā snehavasena na bhajati, dhanatthikova bhajati, tasmiṃ attatthapaññepi na vissase. <b>atisante</b>ti anto upasame avijjamāneyeva ca bahi upasamadassanena atisante viya paṭicchannakammantepi bilapaṭicchannāasīvisasadise kuhakapuggale. <b>gopipāsikajātikā</b>ti gunnaṃ pipāsakajātikā viya, pipāsitagosadisāti vuttaṃ hoti. yathā pipāsitagāvo titthaṃ otaritvā mukhapūraṃ udakaṃ pivanti, na pana udakassa kattabbayuttakaṃ karonti, evameva ekacce “idañcidañca karissāmā”ti madhuravacanena mittāni ghasanti, piyavacanānucchavikaṃ pana na karonti, tādisesu vissāso mahato anatthāya hotīti dīpeti.</p>
	<p class="paratype03"><b>sukkhañjalipaggahitā</b>ti paggahitatucchāñjalino. <b>vācāya paliguṇṭhitā</b>ti “idaṃ dassāma, idaṃ karissāmā”ti vacanena paṭicchādikā. <b>manussapheggū</b>ti evarūpā asārakā manussā manussapheggū nāma. <b>nāsīde</b>ti na āsīde evarūpe na upagaccheyya. <b>yasmiṃ natthī</b>ti yasmiñca puggale kataññutā natthi, tampi nāsīdeti attho. <b>aññaññacittāna</b>nti aññenaññena cittena samannāgatānaṃ, lahucittānanti attho. evarūpānaṃ itthīnaṃ vā purisānaṃ vā na vissaseti dīpeti. <b>nānāvikatvā saṃsagga</b>nti yopi na sakkā anupagantvā etassa antarāyaṃ kātunti antarāyakaraṇatthaṃ nānākāraṇehi saṃsaggamāvikatvā daḷhaṃ karitvā pacchā antarāyaṃ karoti, tādisampi puggalaṃ nāsmase na vissaseyyāti dīpeti.</p>
	<p class="paratype03"><b>anariyakammamokkanta</b>ti anariyānaṃ dussīlānaṃ kammaṃ otaritvā ṭhitaṃ. <b>atheta</b>nti athiraṃ appatiṭṭhitavacanaṃ. <b>sabbaghātina</b>nti okāsaṃ labhitvā sabbesaṃ upaghātakaraṃ. <b>nisitaṃva</b> <b>paṭicchanna</b>nti kosiyā vā pilotikāya vā paṭicchannaṃ nisitakhaggamiva. <b>tādisampī</b>ti evarūpampi amittaṃ mittapatirūpakaṃ na vissaseyya. <b>sākhalyenā</b>ti maṭṭhavacanena. <b>acetasā</b>ti acittakena. vacanameva hi nesaṃ maṭṭhaṃ, cittaṃ pana thaddhaṃ pharusaṃ. <b>vividhehī</b>ti vividhehi upāyehi otārāpekkhā upagacchanti. <b>tādisampī</b>ti yo etehi amittehi mittapatirūpakehi sadiso hoti, tampi na vissaseti attho. <b>āmisa</b>nti khādanīyabhojanīyaṃ. <b>dhana</b>nti mañcapaṭipādakaṃ ādiṃ katvā avasesaṃ. <b>yattha passatī</b>ti sahāyakagehe yasmiṃ ṭhāne passati. <b>dubbhiṃ karotī</b>ti dubbhicittaṃ uppādeti, taṃ dhanaṃ harati. <b>tañca hantvānā</b>ti tañca sahāyakampi chetvā gacchati. iti imā satta gāthā kukkuṭarājā kathesi. </p>
	<p class="paratype40">111<b>.</b> </p>
	<p class="paratype21">“mittarūpena bahavo, channā sevanti sattavo. </p>
	<p class="paratype22">jahe kāpurise hete, kukkuṭo viya senakaṃ. </p>
	<p class="paratype40">112<b>.</b> </p>
	<p class="paratype21">“yo ca uppatitaṃ atthaṃ, na khippamanubujjhati. </p>
	<p class="paratype22">amittavasamanveti, pacchā ca manutappati. </p>
	<p class="paratype40">113<b>.</b> </p>
	<p class="paratype21">“yo ca uppatitaṃ atthaṃ, khippameva nibodhati. </p>
	<p class="paratype22">muccate sattusambādhā, kukkuṭo viya senakā. </p>
	<p class="paratype40">114<b>.</b> </p>
	<p class="paratype21">“taṃ tādisaṃ kūṭamivoḍḍitaṃ vane, adhammikaṃ niccavidhaṃsakārinaṃ. </p>
	<p class="paratype22">ārā vivajjeyya naro vicakkhaṇo, senaṃ yathā kukkuṭo vaṃsakānane”ti. — </p>
	<p class="paratype25">imā catasso dhammarājena bhāsitā abhisambuddhagāthā.</p>
	<p class="paratype03">tattha <b>jahe kāpurise hete</b>ti bhikkhave, ete kāpurise paṇḍito jaheyya. <b>ha</b>-kāro panettha nipātamattaṃ. <b>pacchā ca manutappatī</b>ti pacchā ca anutappati. <b>kūṭamivoḍḍita</b>nti vane migānaṃ bandhanatthāya kūṭapāsaṃ viya oḍḍitaṃ. <b>niccavidhaṃsakārina</b>nti niccaṃ viddhaṃsanakaraṃ. <b>vaṃsakānane</b>ti yathā vaṃsavane kukkuṭo senaṃ vivajjeti, evaṃ vicakkhaṇo pāpamitte vivajjeyya.</p>
	<p class="paratype03">sopi tā gāthā vatvā senaṃ āmantetvā “sace imasmiṃ ṭhāne vasissasi, jānissāmi te kattabban”ti tajjesi. seno tato palāyitvā aññatra gato.</p>
	<p class="paratype03">satthā imaṃ dhammadesanaṃ āharitvā “evaṃ bhikkhave devadatto pubbepi mayhaṃ vadhāya parisakkī”ti vatvā jātakaṃ samodhānesi — “tadā seno devadatto ahosi, kukkuṭo pana ahameva ahosin”ti. </p>
	<p class="paratype06">kukkuṭajātakavaṇṇanā dasamā. </p> 
</body>
</html>