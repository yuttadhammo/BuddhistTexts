<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [429] 3. mahāsuvajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[429] 3. mahāsuvajātakavaṇṇanā</h4>
	<p class="paratype03"><b>dumo</b> <b>yadā hotī</b>ti idaṃ satthā jetavane viharanto aññataraṃ bhikkhuṃ ārabbha kathesi. so kira satthu santike kammaṭṭhānaṃ gahetvā kosalajanapade aññataraṃ paccantagāmaṃ upanissāya araññe vihāsi. manussā tassa rattiṭṭhānadivāṭṭhānāni sampādetvā gamanāgamanasampanne ṭhāne senāsanaṃ katvā sakkaccaṃ upaṭṭhahiṃsu. tassa vassūpagatassa paṭhamamāseyeva so gāmo jhāyi, manussānaṃ bījamattampi avasiṭṭhaṃ nāhosi. te tassa paṇītaṃ piṇḍapātaṃ dātuṃ nāsakkhiṃsu. so sappāyasenāsanepi piṇḍapātena kilamanto maggaṃ vā phalaṃ vā nibbattetuṃ nāsakkhi. atha naṃ temāsaccayena satthāraṃ vandituṃ āgataṃ satthā paṭisanthāraṃ katvā “kacci bhikkhu piṇḍapātena na kilamantosi, senāsanasappāyañca ahosī”ti pucchi. so tamatthaṃ ārocesi. satthā “tassa senāsanaṃ sappāyan”ti ñatvā “bhikkhu samaṇena nāma senāsanasappāye sati loluppacāraṃ pahāya kiñcideva yathāladdhaṃ paribhuñjitvā santuṭṭhena samaṇadhammaṃ kātuṃ vaṭṭati. porāṇakapaṇḍitā tiracchānayoniyaṃ nibbattitvā attano nivāsasukkharukkhe cuṇṇaṃ khādantāpi loluppacāraṃ pahāya santuṭṭhā mittadhammaṃ abhinditvā aññattha na gamiṃsu, tvaṃ pana kasmā ‘piṇḍapāto paritto lūkho’ti sappāyasenāsanaṃ pariccajī”ti vatvā tena yācito atītaṃ āhari.</p>
	<p class="paratype03">atīte himavante gaṅgātīre ekasmiṃ udumbaravane anekasatasahassā sukā vasiṃsu. tatra eko suvarājā attano nivāsarukkhassa phalesu khīṇesu yadeva avasiṭṭhaṃ hoti aṅkuro vā pattaṃ vā taco vā papaṭikā vā, taṃ khāditvā gaṅgāya pānīyaṃ pivitvā paramappicchasantuṭṭho hutvā aññattha na gacchati. tassa appicchasantuṭṭhabhāvaguṇena sakkassa bhavanaṃ kampi. sakko āvajjamāno taṃ disvā tassa vīmaṃsanatthaṃ attano ānubhāvena taṃ rukkhaṃ sukkhāpesi. rukkho khāṇukamatto hutvā chiddāvachiddo vāte paharante ākoṭiyamāno viya aṭṭhāsi. tassa chiddehi cuṇṇāni nikkhamanti. suvarājā tāni cuṇṇāni khāditvā gaṅgāya pānīyaṃ pivitvā aññattha agantvā vātātapaṃ agaṇetvā udumbarakhāṇuke nisīdi. sakko tassa paramappicchabhāvaṃ ñatvā “mittadhammaguṇaṃ kathāpetvā varamassa datvā udumbaraṃ amataphalaṃ karitvā āgamissāmī”ti eko haṃsarājā hutvā sujaṃ asurakaññaṃ purato katvā taṃ udumbaravanaṃ gantvā avidūre ekarukkhassa sākhāya nisīditvā tena saddhiṃ kathaṃ samuṭṭhāpento paṭhamaṃ gāthamāha — </p>
	<p class="paratype40">20<b>.</b> </p>
	<p class="paratype21">“dumo yadā hoti phalūpapanno, bhuñjanti naṃ vihaṅgamā sampatantā. </p>
	<p class="paratype22">khīṇanti ñatvāna dumaṃ phalaccaye, disodisaṃ yanti tato vihaṅgamā”ti.</p>
	<p class="paratype03">tassattho — suvarāja, rukkho nāma yadā phalasampanno hoti, tadā taṃ sākhato sākhaṃ sampatantāva vihaṅgamā bhuñjanti, taṃ pana khīṇaṃ ñatvā phalānaṃ accayena tato rukkhato disodisaṃ vihaṅgamā gacchantīti.</p>
	<p class="paratype03">evañca pana vatvā tato naṃ uyyojetuṃ dutiyaṃ gāthamāha — </p>
	<p class="paratype40">21<b>.</b> </p>
	<p class="paratype21">“cara cārikaṃ lohitatuṇḍa mā mari, kiṃ tvaṃ suva sukkhadumamhi jhāyasi. </p>
	<p class="paratype22">tadiṅgha maṃ brūhi vasantasannibha, kasmā suva sukkhadumaṃ na riñcasī”ti.</p>
	<p class="paratype03">tattha <b>jhāyasī</b>ti kiṃkāraṇā sukkhakhāṇumatthake jhāyanto pajjhāyanto tiṭṭhasi. <b>iṅghā</b>ti codanatthe nipāto. <b>vasantasannibhā</b>ti vasantakāle vanasaṇḍo suvagaṇasamokiṇṇo viya nīlobhāso hoti, tena taṃ “vasantasannibhā”ti ālapati. <b>na riñcasī</b>ti na chaḍḍesi.</p>
	<p class="paratype03">atha naṃ suvarājā “ahaṃ haṃsa attano kataññukataveditāya imaṃ rukkhaṃ na jahāmī”ti vatvā dve gāthā abhāsi — </p>
	<p class="paratype40">22<b>.</b> </p>
	<p class="paratype21">“ye ve sakhīnaṃ sakhāro bhavanti, pāṇaccaye dukkhasukhesu haṃsa. </p>
	<p class="paratype22">khīṇaṃ akhīṇampi na taṃ jahanti, santo sataṃ dhammamanussarantā. </p>
	<p class="paratype40">23<b>.</b> </p>
	<p class="paratype21">“sohaṃ sataṃ aññatarosmi haṃsa, ñātī ca me hoti sakhā ca rukkho. </p>
	<p class="paratype22">taṃ nussahe jīvikattho pahātuṃ, khīṇanti ñatvāna na hesa dhammo”ti.</p>
	<p class="paratype03">tattha <b>ye ve sakhīnaṃ sakhāro bhavantī</b>ti ye sahāyānaṃ sahāyā honti. <b>khīṇaṃ akhīṇampī</b>ti paṇḍitā nāma attano sahāyaṃ bhogaparikkhayena khīṇampi akhīṇampi na jahanti. <b>sataṃ dhammamanussarantā</b>ti paṇḍitānaṃ paveṇiṃ anussaramānā. <b>ñātī ca me</b>ti haṃsarāja, ayaṃ rukkho sampiyāyanatthena mayhaṃ ñāti ca samāciṇṇacaraṇatāya sakhā ca. <b>jīvikattho</b>ti tamahaṃ jīvikāya atthiko hutvā pahātuṃ na sakkomi.</p>
	<p class="paratype03">sakko tassa vacanaṃ sutvā tuṭṭho pasaṃsitvā varaṃ dātukāmo dve gāthā abhāsi — </p>
	<p class="paratype40">24<b>.</b> </p>
	<p class="paratype21">“sādhu sakkhi kataṃ hoti, metti saṃsati santhavo. </p>
	<p class="paratype22">sacetaṃ dhammaṃ rocesi, pāsaṃsosi vijānataṃ. </p>
	<p class="paratype40">25<b>.</b> </p>
	<p class="paratype21">“so te suva varaṃ dammi, pattayāna vihaṅgama. </p>
	<p class="paratype22">varaṃ varassu vakkaṅga, yaṃ kiñci manasicchasī”ti.</p>
	<p class="paratype03">tattha <b>sādhū</b>ti sampahaṃsanaṃ. <b>sakkhi kataṃ hoti, metti saṃsati santhavo</b>ti sakhibhāvo ca metti ca parisamajjhe santhavo cāti tayā mittaṃ kataṃ sādhu hoti laddhakaṃ bhaddakameva. <b>sacetaṃ dhamma</b>nti sace etaṃ mittadhammaṃ. <b>vijānata</b>nti evaṃ sante viññūnaṃ pasaṃsitabbayuttakosīti attho. <b>so te</b>ti so ahaṃ tuyhaṃ. <b>varassū</b>ti icchassu. <b>yaṃ kiñci manasicchasī</b>ti yaṃ kiñci manasā icchasi, sabbaṃ taṃ varaṃ dadāmi teti.</p>
	<p class="paratype03">taṃ sutvā suvarājā varaṃ gaṇhanto sattamaṃ gāthamāha — </p>
	<p class="paratype40">26<b>.</b> </p>
	<p class="paratype21">“varañca me haṃsa bhavaṃ dadeyya, ayañca rukkho punarāyuṃ labhetha. </p>
	<p class="paratype22">so sākhavā phalimā saṃvirūḷho, madhutthiko tiṭṭhatu sobhamāno”ti.</p>
	<p class="paratype03">tattha <b>sākhavā</b>ti sākhasampanno. <b>phalimā</b>ti phalena upeto. <b>saṃvirūḷho</b>ti samantato virūḷhapatto taruṇapattasampanno hutvā. <b>madhutthiko</b>ti saṃvijjamānamadhuraphalesu pakkhittamadhu viya madhuraphalo hutvāti attho.</p>
	<p class="paratype03">athassa sakko varaṃ dadamāno aṭṭhamaṃ gāthamāha — </p>
	<p class="paratype40">27<b>.</b> </p>
	<p class="paratype21">“taṃ passa samma phalimaṃ uḷāraṃ, sahāva te hotu udumbarena. </p>
	<p class="paratype22">so sākhavā phalimā saṃvirūḷho, madhutthiko tiṭṭhatu sobhamāno”ti.</p>
	<p class="paratype03">tattha <b>sahāva te hotu udumbarenā</b>ti tava udumbarena saddhiṃ saha ekatova vāso hotu.</p>
	<p class="paratype03">evañca pana vatvā sakko taṃ attabhāvaṃ vijahitvā attano ca sujāya ca ānubhāvaṃ dassetvā gaṅgāto hatthena udakaṃ gahetvā udumbarakhāṇukaṃ pahari. tāvadeva sākhāviṭapasacchanno madhuraphalo rukkho uṭṭhahitvā muṇḍamaṇipabbato viya vilāsasampanno aṭṭhāsi. suvarājā taṃ disvā somanassappatto sakkassa thutiṃ karonto navamaṃ gāthamāha — </p>
	<p class="paratype40">28<b>.</b> </p>
	<p class="paratype21">“evaṃ sakka sukhī hohi, saha sabbehi ñātibhi. </p>
	<p class="paratype22">yathāhamajja sukhito, disvāna saphalaṃ duman”ti.</p>
	<p class="paratype03">sakkopi tassa varaṃ datvā udumbaraṃ amataphalaṃ katvā saddhiṃ sujāya attano ṭhānameva gato. tamatthaṃ dīpayamānā osāne abhisambuddhagāthā ṭhapitā — </p>
	<p class="paratype40">29<b>.</b> </p>
	<p class="paratype21">“suvassa ca varaṃ datvā, katvāna saphalaṃ dumaṃ. </p>
	<p class="paratype22">pakkāmi saha bhariyāya, devānaṃ nandanaṃ vanan”ti. </p>
	<p class="paratype01">satthā imaṃ dhammadesanaṃ āharitvā “evaṃ bhikkhu porāṇakapaṇḍitā tiracchānayoniyaṃ nibbattāpi aloluppacārā ahesuṃ. tvaṃ pana kasmā evarūpe sāsane pabbajitvā loluppacāraṃ carasi, gaccha tattheva vasāhī”ti kammaṭṭhānamassa kathetvā jātakaṃ samodhānesi. so bhikkhu tattha gantvā vipassanaṃ vaḍḍhento arahattaṃ pāpuṇi. tadā sakko anuruddho ahosi, suvarājā pana ahameva ahosinti. </p>
	<p class="paratype06">mahāsuvajātakavaṇṇanā tatiyā. </p> 
</body>
</html>