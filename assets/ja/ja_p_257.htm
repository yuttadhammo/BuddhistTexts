<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [251] 1. saṅkapparāgajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>1. saṅkappavaggo</h4>
	<h5>[251] 1. saṅkapparāgajātakavaṇṇanā</h5>
	<p class="paratype03"><b>saṅkapparāgadhotenā</b>ti idaṃ satthā jetavane viharanto ukkaṇṭhitabhikkhuṃ ārabbha kathesi. sāvatthinagaravāsī kireko kulaputto sāsane uraṃ datvā pabbajitvā ekadivasaṃ sāvatthiyaṃ piṇḍāya caranto ekaṃ alaṅkatapaṭiyattaṃ itthiṃ disvā uppannakāmarāgo anabhirato vicari. tamenaṃ ācariyupajjhāyādayo disvā anabhiratikāraṇaṃ pucchitvā vibbhamitukāmabhāvamassa ñatvā “āvuso, satthā nāma kāmarāgādikilesapīḷitānaṃ kilese hāretvā saccāni pakāsetvā sotāpattiphalādīni deti, ehi taṃ satthu santikaṃ nessāmā”ti ādāya agamaṃsu. satthārā ca “kiṃ nu kho, bhikkhave, anicchamānakaññeva bhikkhuṃ gahetvā āgatatthā”ti vutte tamatthaṃ ārocesuṃ. satthā “saccaṃ kira tvaṃ, bhikkhu, ukkaṇṭhito”ti pucchitvā “saccaṃ, bhante”ti vutte “kiṃkāraṇā”ti pucchi. so tamatthaṃ ārocesi. atha naṃ satthā “itthiyo nāmetā, bhikkhu, pubbe jhānabalena vikkhambhitakilesānaṃ visuddhasattānampi saṃkilesaṃ uppādesuṃ, tādisaṃ tucchapuggalaṃ kiṃkāraṇā na saṃkilesissanti, visuddhāpi sattā saṃkilissanti, uttamayasasamaṅginopi āyasakyaṃ pāpuṇanti, pageva aparisuddhā. sinerukampanakavāto purāṇapaṇṇakasaṭaṃ kiṃ na kampessati, bodhitale nisīditvā abhisambujjhanakasattaṃ ayaṃ kileso āloḷesi, tādisaṃ kiṃ na āloḷessatī”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto asītikoṭivibhave brāhmaṇamahāsālakule nibbattitvā vayappatto takkasilāyaṃ sabbasippāni uggaṇhitvā bārāṇasiṃ paccāgantvā katadārapariggaho mātāpitūnaṃ accayena tesaṃ matakiccāni katvā hiraññolokanakammaṃ karonto “idaṃ dhanaṃ paññāyati, yehi panetaṃ sambhataṃ, te na paññāyantī”ti āvajjento saṃvegappatto ahosi, sarīrā sedā mucciṃsu. so gharāvāse ciraṃ vasanto mahādānaṃ datvā kāme pahāya assumukhaṃ ñātisaṅghaṃ pariccajitvā himavantaṃ pavisitvā isipabbajjaṃ pabbajitvā ramaṇīye padese paṇṇasālaṃ māpetvā uñchācariyāya vanamūlaphalādīhi yāpento nacirasseva abhiññā ca samāpattiyo ca uppādetvā jhānakīḷaṃ kīḷanto ciraṃ vasitvā cintesi — “manussapathaṃ gantvā loṇambilaṃ upasevissāmi, evaṃ me sarīrañceva thiraṃ bhavissati, jaṅghavihāro ca kato bhavissati, ye ca mādisassa sīlasampannassa bhikkhaṃ vā dassanti, abhivādanādīni vā karissanti, te saggapuraṃ pūressantī”ti. </p>
	<p class="paratype01">so himavantā otaritvā anupubbena cārikaṃ caramāno bārāṇasiṃ patvā sūriyatthaṅgamanavelāya vasanaṭṭhānaṃ olokento rājuyyānaṃ disvā “idaṃ paṭisallānasāruppaṃ, ettha vasissāme”ti uyyānaṃ pavisitvā aññatarasmiṃ rukkhamūle nisinno jhānasukhena rattiṃ khepetvā punadivase katasarīrapaṭijaggano pubbaṇhasamaye jaṭājinavakkalāni saṇṭhapetvā bhikkhābhājanaṃ ādāya santindriyo santamānaso iriyāpathasampanno yugamattadassano hutvā sabbākārasampannāya attano rūpasiriyā lokassa locanāni ākaḍḍhento nagaraṃ pavisitvā bhikkhāya caranto rañño nivesanadvāraṃ pāpuṇi. rājā mahātale caṅkamanto vātapānantarena bodhisattaṃ disvā iriyāpathasmiññeva pasīditvā “sace santadhammo nāma atthi, imassa tena abbhantare bhavitabban”ti cintetvā “gaccha, taṃ tāpasaṃ ānehī”ti ekaṃ amaccaṃ āṇāpesi. so gantvā vanditvā bhikkhābhājanaṃ gahetvā “rājā, bhante, taṃ pakkosatī”ti āha. bodhisatto “mahāpuñña, amhe rājā na jānātī”ti āha. “tena hi, bhante, yāvāhaṃ āgacchāmi, tāva idheva hothā”ti gantvā rañño ārocesi. rājā “amhākaṃ kulūpakatāpaso natthi, gaccha, naṃ ānehī”ti sayampi vātapānena hatthaṃ pasāretvā vandanto “ito etha, bhante”ti āha. bodhisatto amaccassa hatthe bhikkhābhājanaṃ datvā mahātalaṃ abhiruhi.</p>
	<p class="paratype03">atha naṃ rājā vanditvā rājapallaṅke nisīdāpetvā attano sampāditehi yāgukhajjakabhattehi parivisitvā katabhattakiccaṃ pañhaṃ pucchi. pañhabyākaraṇena bhiyyosomattāya pasīditvā vanditvā “bhante, tumhe katthavāsikā, kuto āgatatthā”ti pucchitvā “himavantavāsikā mayaṃ, mahārāja, himavantato āgatā”ti vutte puna “kiṃkāraṇā”ti pucchitvā “vassārattakāle, mahārāja, nibaddhavāso nāma laddhuṃ vaṭṭatī”ti vutte “tena hi, bhante, rājuyyāne vasatha, tumhe ca catūhi paccayehi na kilamissatha, ahañca saggasaṃvattanikaṃ puññaṃ pāpuṇissāmī”ti paṭiññaṃ gahetvā bhuttapātarāso bodhisattena saddhiṃ uyyānaṃ gantvā paṇṇasālaṃ kāretvā caṅkamaṃ māpetvā sesānipi rattiṭṭhānadivāṭṭhānādīni sampādetvā pabbajitaparikkhāre paṭiyādetvā “sukhena vasatha, bhante”ti uyyānapālaṃ sampaṭicchāpesi. bodhisatto tato paṭṭhāya dvādasa saṃvaccharāni tattheva vasi.</p>
	<p class="paratype03">athekadivasaṃ rañño paccanto kupito. so tassa vūpasamanatthāya gantukāmo deviṃ āmantetvā “bhadde, tayā nagare ohīyituṃ vaṭṭatī”ti āha. “kiṃ nissāya kathetha, devā”ti. “sīlavantaṃ tāpasaṃ, bhadde”ti. “deva, nāhaṃ tasmiṃ pamajjissāmi, amhākaṃ ayyassa paṭijagganaṃ mama bhāro, tumhe nirāsaṅkā gacchathā”ti. rājā nikkhamitvā gato, devīpi bodhisattaṃ tatheva sakkaccaṃ upaṭṭhāti. bodhisatto pana rañño gatakāle nibaddhavelāyaṃ āgantvā attano rucitāya velāya rājanivesanaṃ gantvā bhattakiccaṃ karoti.</p>
	<p class="paratype03">athekadivasaṃ bodhisatte aticirāyante devī sabbaṃ khādanīyabhojanīyaṃ paṭiyādetvā nhatvā alaṅkaritvā nīcamañcakaṃ paññāpetvā bodhisattassa āgamanaṃ olokayamānā maṭṭhasāṭakaṃ sithilaṃ katvā nivāsetvā nipajji. bodhisattopi velaṃ sallakkhetvā bhikkhābhājanaṃ ādāya ākāsenāgantvā mahāvātapānadvāraṃ pāpuṇi. tassa vakkalasaddaṃ sutvā sahasā uṭṭhahamānāya deviyā sarīrā maṭṭhasāṭako bhassittha, bodhisatto visabhāgārammaṇaṃ disvā indriyāni bhinditvā subhavasena olokesi. athassa jhānabalena sannisinnopi kileso karaṇḍake pakkhittāasīviso viya phaṇaṃ katvā uṭṭhahi, khīrarukkhassa vāsiyā ākoṭitakālo viya ahosi. kilesuppādanena saheva jhānaṅgāni parihāyiṃsu, indriyāni aparipuṇṇāni ahesuṃ, sayaṃ pakkhacchinnakāko viya ahosi. so pubbe viya nisīditvā bhattakiccaṃ kātuṃ nāsakkhi, nisīdāpiyamānopi na nisīdi. athassa devī sabbaṃ khādanīyabhojanīyaṃ bhikkhābhājaneyeva pakkhipi. yathā ca pubbe bhattakiccaṃ katvā sīhapañjarena nikkhamitvā ākāseneva gacchati, evaṃ taṃ divasaṃ gantuṃ nāsakkhi. bhattaṃ pana gahetvā mahānisseṇiyā otaritvā uyyānaṃ agamāsi. devīpi assa attani paṭibaddhacittataṃ aññāsi. so uyyānaṃ gantvā bhattaṃ abhuñjitvāva heṭṭhāmañcake nikkhipitvā “deviyā evarūpā hatthasobhā pādasobhā, evarūpaṃ kaṭipariyosānaṃ, evarūpaṃ ūrulakkhaṇan”tiādīni vippalapanto sattāhaṃ nipajji, bhattaṃ pūtikaṃ ahosi nīlamakkhikāparipuṇṇaṃ.</p>
	<p class="paratype03">atha rājā paccantaṃ vūpasametvā paccāgato alaṅkatapaṭiyattaṃ nagaraṃ padakkhiṇaṃ katvā rājanivesanaṃ agantvāva “bodhisattaṃ passissāmī”ti uyyānaṃ gantvā uklāpaṃ assamapadaṃ disvā “pakkanto bhavissatī”ti paṇṇasālāya dvāraṃ vivaritvā antopaviṭṭho taṃ nipannakaṃ disvā “kenaci aphāsukena bhavitabban”ti pūtibhattaṃ chaḍḍāpetvā paṇṇasālaṃ paṭijaggāpetvā “bhante, kiṃ te aphāsukan”ti pucchi. “viddhosmi, mahārājā”ti. rājā “mama paccāmittehi mayi okāsaṃ alabhantehi ‘mamāyanaṭṭhānamassa dubbalaṃ karissāmā’ti āgantvā esa viddho bhavissati maññe”ti sarīraṃ parivattetvā viddhaṭṭhānaṃ olokento viddhaṭṭhānaṃ adisvā “kattha viddhosi, bhante”ti pucchi. bodhisatto “nāhaṃ, mahārāja, aññena viddho, ahaṃ pana attanāva attānaṃ hadaye vijjhin”ti vatvā uṭṭhāya nisīditvā imā gāthā avoca — </p>
	<p class="paratype40">1<b>.</b> </p>
	<p class="paratype21">“saṅkapparāgadhotena, vitakkanisitena ca. </p>
	<p class="paratype22">nālaṅkatena bhadrena, usukārākatena ca. </p>
	<p class="paratype40">2<b>.</b> </p>
	<p class="paratype21">“na kaṇṇāyatamuttena, nāpi morūpasevinā. </p>
	<p class="paratype22">tenamhi hadaye viddho, sabbaṅgaparidāhinā. </p>
	<p class="paratype40">3<b>.</b> </p>
	<p class="paratype21">“āvedhañca na passāmi, yato ruhiramassave. </p>
	<p class="paratype22">yāva ayoniso cittaṃ, sayaṃ me dukkhamābhatan”ti.</p>
	<p class="paratype03">tattha <b>saṅkapparāgadhotenā</b>ti kāmavitakkasampayuttarāgadhotena. <b>vitakkanisitena cā</b>ti teneva rāgodakena vitakkapāsāṇe nisitena. <b>nālaṅkatena bhadrenā</b>ti neva alaṅkatena bhadrena, analaṅkatena bībhacchenāti attho. <b>usukārākatena cā</b>ti usukārehipi akatena. <b>na kaṇṇāyatamuttenā</b>ti yāva dakkhiṇakaṇṇacūḷakaṃ ākaḍḍhitvā amuttakena. <b>nāpi morūpasevinā</b>ti morapattagijjhapattādīhi akatūpasevanena. <b>tenamhi hadaye viddho</b>ti tena kilesakaṇḍenāhaṃ hadaye viddho amhi. <b>sabbaṅgaparidāhinā</b>ti sabbāni aṅgāni paridahanasamatthena. mahārāja, tena hi kilesakaṇḍena hadaye viddhakālato paṭṭhāya mama aggi padittāniva sabbāni aṅgāni ḍayhantīti dasseti.</p>
	<p class="paratype03"><b>āvedhañca na passāmī</b>ti viddhaṭṭhāne vaṇañca na passāmi. <b>yato ruhiramassave</b>ti yato me āvedhato lohitaṃ pagghareyya, taṃ na passāmīti attho. <b>yāva ayoniso citta</b>nti ettha <b>yāvā</b>ti daḷhatthe nipāto, ativiya daḷhaṃ katvā ayoniso cittaṃ vaḍḍhitanti attho. <b>sayaṃ me dukkhamābhata</b>nti attanāva mayā attano dukkhaṃ ānītanti.</p>
	<p class="paratype03">evaṃ bodhisatto imāhi tīhi gāthāhi rañño dhammaṃ desetvā rājānaṃ paṇṇasālato bahi katvā kasiṇaparikammaṃ katvā naṭṭhaṃ jhānaṃ uppādetvā paṇṇasālāya nikkhamitvā ākāse nisinno rājānaṃ ovaditvā “mahārāja, ahaṃ himavantameva gamissāmī”ti vatvā “na sakkā, bhante, gantun”ti vuccamānopi “mahārāja, mayā idha vasantena evarūpo vippakāro patto, idāni na sakkā idha vasitun”ti rañño yācantasseva ākāse uppatitvā himavantaṃ gantvā tattha yāvatāyukaṃ ṭhatvā brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu arahatte patiṭṭhahi. keci sotāpannā, keci sakadāgāmino, keci anāgāmino, keci arahanto ahesuṃ. “tadā rājā ānando ahosi, tāpaso pana ahameva ahosin”ti. </p>
	<p class="paratype06">saṅkapparāgajātakavaṇṇanā paṭhamā. </p> 
</body>
</html>