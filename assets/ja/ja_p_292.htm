<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [286] 6. sālūkajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[286] 6. sālūkajātakavaṇṇanā</h5>
	<p class="paratype03"><b>mā</b> <b>sālūkassa pihayī</b>ti idaṃ satthā jetavane viharanto thullakumārikāpalobhanaṃ ārabbha kathesi. taṃ <b>cūḷanāradakassapajātake</b> (jā. 1.13.40 ādayo) āvibhavissati. taṃ pana bhikkhuṃ satthā pakkosāpetvā “saccaṃ kira tvaṃ, bhikkhu, ukkaṇṭhitosī”ti pucchi. “evaṃ, bhante”ti. “ko taṃ ukkaṇṭhāpetī”ti? “thullakumārikā, bhante”ti. satthā “esā te bhikkhu anatthakārikā, pubbepi tvaṃ etissā vivāhatthāya āgataparisāya uttaribhaṅgo ahosī”ti vatvā bhikkhūhi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto mahālohitagoṇo nāma ahosi, kaniṭṭhabhātā panassa cūḷalohito nāma. ubhopi goṇā gāmake ekasmiṃ kule kammaṃ karonti. tassa kulassa ekā vayappattā kumārikā atthi, taṃ aññakulaṃ vāresi. atha naṃ kulaṃ “vivāhakāle uttaribhaṅgo bhavissatī”ti sālūkaṃ nāma sūkaraṃ yāgubhattena paṭijaggi, so heṭṭhāmañce sayati. athekadivasaṃ cūḷalohito bhātaraṃ āha — “bhātika, mayaṃ imasmiṃ kule kammaṃ karoma, amhe nissāya imaṃ kulaṃ jīvati, atha ca panime manussā amhākaṃ tiṇapalālamattaṃ denti, imaṃ sūkaraṃ yāgubhattena posenti, heṭṭhāmañce sayāpenti, kiṃ nāmesa etesaṃ karissatī”ti. mahālohito “tāta, mā tvaṃ etassa yāgubhattaṃ patthaya, etissā kumārikāya vivāhadivase etaṃ uttaribhaṅgaṃ kātukāmā ete maṃsassa thūlabhāvakaraṇatthaṃ posenti, katipāhaccayena taṃ passissasi heṭṭhāmañcato nikkhāmetvā vadhitvā khaṇḍākhaṇḍikaṃ chinditvā āgantukabhattaṃ kariyamānan”ti vatvā purimā dve gāthā samuṭṭhāpesi — </p>
	<p class="paratype40">106<b>.</b> </p>
	<p class="paratype21">“mā sālūkassa pihayi, āturannāni bhuñjati. </p>
	<p class="paratype22">appossukko bhusaṃ khāda, etaṃ dīghāyulakkhaṇaṃ. </p>
	<p class="paratype40">107<b>.</b> </p>
	<p class="paratype21">“idāni so idhāgantvā, atithī yuttasevako. </p>
	<p class="paratype22">atha dakkhasi sālūkaṃ, sayantaṃ musaluttaran”ti.</p>
	<p class="paratype03">tatthāyaṃ saṅkhepattho — tāta, tvaṃ mā sālūkasūkarabhāvaṃ patthayi, ayañhi <b>āturannāni</b> maraṇabhojanāni bhuñjati, yāni bhuñjitvā nacirasseva maraṇaṃ pāpuṇissati, tvaṃ pana <b>appossukko</b> nirālayo hutvā attanā laddhaṃ imaṃ palālamissakaṃ bhusaṃ khāda, etaṃ dīghāyubhāvassa <b>lakkhaṇaṃ</b> sañjānananimittaṃ. idāni katipāhasseva so vevāhikapuriso mahatiyā parisāya yutto yuttasevako idha atithi hutvā āgato bhavissati, athetaṃ sālūkaṃ musalasadisena uttaroṭṭhena samannāgatattā <b>musaluttaraṃ</b> māritaṃ sayantaṃ dakkhasīti.</p>
	<p class="paratype03">tato katipāhasseva vevāhikesu āgatesu sālūkaṃ māretvā uttaribhaṅgamakaṃsu. ubho goṇā taṃ tassa vipattiṃ disvā “amhākaṃ bhusameva varan”ti cintayiṃsu. satthā abhisambuddho hutvā tadatthajotikaṃ tatiyaṃ gāthamāha — </p>
	<p class="paratype40">108<b>.</b> </p>
	<p class="paratype21">“vikantaṃ sūkaraṃ disvā, sayantaṃ musaluttaraṃ. </p>
	<p class="paratype22">jaraggavā vicintesuṃ, varamhākaṃ bhusāmivā”ti.</p>
	<p class="paratype03">tattha <b>bhusāmivā</b>ti bhusameva amhākaṃ varaṃ uttamanti attho.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. “tadā kumārikā etarahi thullakumārikā ahosi, sālūko ukkaṇṭhitabhikkhu, cūḷalohito ānando, mahālohito pana ahameva ahosin”ti. </p>
	<p class="paratype06">sālūkajātakavaṇṇanā chaṭṭhā. </p> 
</body>
</html>