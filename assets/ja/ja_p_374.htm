<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [368] 8. tacasārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>2. vaṇṇārohavaggo</h4>
	<h5>[368] 8. tacasārajātakavaṇṇanā</h5>
	<p class="paratype03"><b>amittahatthatthagatā</b>ti idaṃ satthā jetavane viharanto paññāpāramiṃ ārabbha kathesi. tadā hi satthā “na, bhikkhave, idāneva, pubbepi tathāgato paññavā upāyakusaloyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto gāmake kuṭumbikakule nibbattitvāti sabbaṃ purimajātakaniyāmeneva kathetabbaṃ. idha pana vejje mate gāmavāsino manussā “manussamārakā”ti te dārake kudaṇḍakehi bandhitvā “rañño dassessāmā”ti bārāṇasiṃ nayiṃsu. bodhisatto antarāmaggeyeva sesadārakānaṃ ovādaṃ adāsi “tumhe mā bhāyatha, rājānaṃ disvāpi abhītā tuṭṭhindriyā bhaveyyātha, rājā amhehi saddhiṃ paṭhamataraṃ kathessati, tato paṭṭhāya ahaṃ jānissāmī”ti. te “sādhū”ti sampaṭicchitvā tathā kariṃsu. rājā te abhīte tuṭṭhindriye disvā “ime ‘manussamārakā’ti kudaṇḍakabaddhā ānītā, evarūpaṃ dukkhaṃ pattāpi na bhāyanti, tuṭṭhindriyāyeva, kiṃ nu kho etesaṃ asocanakāraṇaṃ, pucchissāmi ne”ti pucchanto paṭhamaṃ gāthamāha — </p>
	<p class="paratype40">95<b>.</b> </p>
	<p class="paratype21">“amittahatthatthagatā, tacasārasamappitā. </p>
	<p class="paratype22">pasannamukhavaṇṇāttha, kasmā tumhe na socathā”ti.</p>
	<p class="paratype03">tattha <b>amittahatthatthagatā</b>ti kudaṇḍakehi gīvāyaṃ bandhitvā ānentānaṃ amittānaṃ hatthagatā. <b>tacasārasamappitā</b>ti veḷudaṇḍakehi baddhattā evamāha. <b>kasmā</b>ti “evarūpaṃ byasanaṃ pattāpi tumhe kiṃkāraṇā na socathā”ti pucchati.</p>
	<p class="paratype03">taṃ sutvā bodhisatto sesagāthā abhāsi — </p>
	<p class="paratype40">96<b>.</b> </p>
	<p class="paratype21">“na socanāya paridevanāya, atthova labbho api appakopi. </p>
	<p class="paratype22">socantamenaṃ dukhitaṃ viditvā, paccatthikā attamanā bhavanti. </p>
	<p class="paratype40">97<b>.</b> </p>
	<p class="paratype21">“yato ca kho paṇḍito āpadāsu, na vedhatī atthavinicchayaññū. </p>
	<p class="paratype22">paccatthikāssa dukhitā bhavanti, disvā mukhaṃ avikāraṃ purāṇaṃ. </p>
	<p class="paratype40">98<b>.</b> </p>
	<p class="paratype21">“jappena mantena subhāsitena, anuppadānena paveṇiyā vā. </p>
	<p class="paratype22">yathā yathā yattha labhetha atthaṃ, tathā tathā tattha parakkameyya. </p>
	<p class="paratype40">99<b>.</b> </p>
	<p class="paratype21">“yato ca jāneyya alabbhaneyyo, mayāva aññena vā esa attho. </p>
	<p class="paratype22">asocamāno adhivāsayeyya, kammaṃ daḷhaṃ kinti karomi dānī”ti.</p>
	<p class="paratype03">tattha <b>attho</b>ti vuḍḍhi. <b>paccatthikā attamanā</b>ti etaṃ purisaṃ socantaṃ dukkhitaṃ viditvā paccāmittā tuṭṭhacittā honti. tesaṃ tussanakāraṇaṃ nāma paṇḍitena kātuṃ na vaṭṭatīti dīpeti . <b>yato</b>ti yadā. <b>na vedhatī</b>ti cittutrāsabhayena na kampati. <b>atthavinicchayaññū</b>ti tassa tassa atthassa vinicchayakusalo.</p>
	<p class="paratype03"><b>jappenā</b>ti mantaparijappanena. <b>mantenā</b>ti paṇḍitehi saddhiṃ mantaggahaṇena. <b>subhāsitenā</b>ti piyavacanena. <b>anuppadānenā</b>ti lañjadānena. <b>paveṇiyā</b>ti kulavaṃsena. idaṃ vuttaṃ hoti — mahārāja, paṇḍitena nāma āpadāsu uppannāsu na socitabbaṃ na kilamitabbaṃ, imesu pana pañcasu kāraṇesu aññataravasena paccāmittā jinitabbā. sace hi sakkoti, mantaṃ parijappitvā mukhabandhanaṃ katvāpi te jinitabbā, tathā asakkontena paṇḍitehi saddhiṃ mantetvā ekaṃ upāyaṃ sallakkhetvā jinitabbā, piyavacanaṃ vattuṃ sakkontena piyaṃ vatvāpi te jinitabbā, tathā asakkontena vinicchayāmaccānaṃ lañjaṃ datvāpi jinitabbā, tathā asakkontena kulavaṃsaṃ kathetvā “mayaṃ asukapaveṇiyā āgatā, tumhākañca amhākañca ekova pubbapuriso”ti evaṃ vijjamānañātikoṭiṃ ghaṭetvāpi jinitabbā evāti. <b>yathā yathā</b>ti etesu pañcasu kāraṇesu yena yena kāraṇena yattha yattha attano vuḍḍhiṃ labheyya. <b>tathā tathā</b>ti tena tena kāraṇena tattha tattha parakkameyya, parakkamaṃ katvā paccatthike jineyyāti adhippāyo.</p>
	<p class="paratype03"><b>yato ca jāneyyā</b>ti yadā pana jāneyya, mayā vā aññena vā esa attho alabbhaneyyo nānappakārena vāyamitvāpi na sakkā laddhuṃ, tadā paṇḍito puriso asocamāno akilamamāno “mayā pubbe katakammaṃ daḷhaṃ thiraṃ na sakkā paṭibāhituṃ, idāni kiṃ sakkā kātun”ti adhivāsayeyyāti.</p>
	<p class="paratype03">rājā bodhisattassa dhammakathaṃ sutvā kammaṃ sodhetvā niddosabhāvaṃ ñatvā kudaṇḍake harāpetvā mahāsattassa mahantaṃ yasaṃ datvā attano atthadhammānusāsakaṃ amaccaratanaṃ akāsi, sesadārakānampi yasaṃ datvā ṭhānantarāni adāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi “tadā bārāṇasirājā ānando ahosi, dārakā therānutherā, paṇḍitadārako pana ahameva ahosin”ti. </p>
	<p class="paratype06">tacasārajātakavaṇṇanā aṭṭhamā. </p> 
</body>
</html>