<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [158] 8. suhanujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>1. daḷhavaggo</h4>
	<h5>[158] 8. suhanujātakavaṇṇanā</h5>
	<p class="paratype03"><b>nayidaṃ</b> <b>visamasīlenā</b>ti idaṃ satthā jetavane viharanto dve caṇḍabhikkhū ārabbha kathesi. tasmiñhi samaye jetavanepi eko bhikkhu caṇḍo ahosi pharuso sāhasiko janapadepi. athekadivasaṃ jānapado bhikkhu kenacideva karaṇīyena jetavanaṃ agamāsi, sāmaṇerā ceva daharabhikkhū ca tassa caṇḍabhāvaṃ jānanti. “tesaṃ dvinnaṃ caṇḍānaṃ kalahaṃ passissāmā”ti kutūhalena taṃ bhikkhuṃ jetavanavāsikassa pariveṇaṃ pahiṇiṃsu. te ubhopi caṇḍā aññamaññaṃ disvāva piyasaṃvāsaṃ saṃsandiṃsu samiṃsu, hatthapādapiṭṭhisambāhanādīni akaṃsu. dhammasabhāyaṃ bhikkhū kathaṃ samuṭṭhāpesuṃ — “āvuso, caṇḍā bhikkhū aññesaṃ upari caṇḍā pharusā sāhasikā, aññamaññaṃ pana ubhopi samaggā sammodamānā piyasaṃvāsā jātā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepete aññesaṃ caṇḍā pharusā sāhasikā, aññamaññaṃ pana samaggā sammodamānā piyasaṃvāsā ca ahesun”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa sabbatthasādhako atthadhammānusāsako amacco ahosi. so pana rājā thokaṃ dhanalobhapakatiko, tassa mahāsoṇo nāma kūṭāsso atthi. atha uttarāpathakā assavāṇijā pañca assasatāni ānesuṃ, assānaṃ āgatabhāvaṃ rañño ārocesuṃ. tato pubbe pana bodhisatto asse agghāpetvā mūlaṃ aparihāpetvā dāpesi. rājā taṃ parihāyamāno aññaṃ amaccaṃ pakkosāpetvā “tāta, asse agghāpehi, agghāpento ca paṭhamaṃ mahāsoṇaṃ yathā tesaṃ assānaṃ antaraṃ pavisati, tathā vissajjetvā asse ḍaṃsāpetvā vaṇite kārāpetvā dubbalakāle mūlaṃ hāpetvā asse agghāpeyyāsī”ti āha. so “sādhū”ti sampaṭicchitvā tathā akāsi.</p>
	<p class="paratype03">assavāṇijā anattamanā hutvā tena katakiriyaṃ bodhisattassa ārocesuṃ. bodhisatto “kiṃ pana tumhākaṃ nagare kūṭāsso natthī”ti pucchi. “atthi sāmi, suhanu nāma kūṭāsso caṇḍo pharuso”ti. “tena hi puna āgacchantā taṃ assaṃ āneyyāthā”ti. te “sādhū”ti paṭissuṇitvā puna āgacchantā taṃ kūṭassaṃ gāhāpetvā āgacchiṃsu. rājā “assavāṇijā āgatā”ti sutvā sīhapañjaraṃ ugghāṭetvā asse oloketvā mahāsoṇaṃ vissajjāpesi. assavāṇijāpi mahāsoṇaṃ āgacchantaṃ disvā suhanuṃ vissajjāpesuṃ. te aññamaññaṃ patvā sarīrāni lehantā sammodamānā aṭṭhaṃsu. rājā bodhisattaṃ pucchi — “passasi ime dve kūṭassā aññesaṃ caṇḍā pharusā sāhasikā, aññe asse ḍaṃsitvā gelaññaṃ pāpenti, idāni aññamaññaṃ pana sarīraṃ lehantā sammodamānā aṭṭhaṃsu, kiṃ nāmetan”ti? bodhisatto “nayime, mahārāja, visamasīlā, samasīlā samadhātukā ca ete”ti vatvā imaṃ gāthādvayamāha — </p>
	<p class="paratype40">15<b>.</b> </p>
	<p class="paratype21">“nayidaṃ visamasīlena, soṇena suhanū saha. </p>
	<p class="paratype22">suhanūpi tādisoyeva, yo soṇassa sagocaro. </p>
	<p class="paratype40">16<b>.</b> </p>
	<p class="paratype21">“pakkhandinā pagabbhena, niccaṃ sandānakhādinā. </p>
	<p class="paratype22">sameti pāpaṃ pāpena, sameti asatā asan”ti.</p>
	<p class="paratype03">tattha <b>nayidaṃ visamasīlena, soṇena suhanū sahā</b>ti yaṃ idaṃ suhanu kūṭasso soṇena saddhiṃ pemaṃ karoti, idaṃ na attano visamasīlena, atha kho attano samasīleneva saddhiṃ karoti. ubhopi hete attano anācāratāya dussīlatāya samasīlā samadhātukā. <b>suhanūpi tādisoyeva, yo soṇassa sagocaro</b>ti yādiso soṇo, suhanupi tādisoyeva, yo soṇassa sagocaro yaṃgocaro soṇo, sopi taṃgocaroyeva. yatheva hi soṇo assagocaro asse ḍaṃsentova carati, tathā suhanupi. iminā nesaṃ samānagocarataṃ dasseti.</p>
	<p class="paratype03">te pana ācāragocare ekato katvā dassetuṃ <b>“pakkhandinā”</b>tiādi vuttaṃ. tattha <b>pakkhandinā</b>ti assānaṃ upari pakkhandanasīlena pakkhandanagocarena. <b>pagabbhenā</b>ti kāyapāgabbhiyādisamannāgatena dussīlena. <b>niccaṃ sandānakhādinā</b>ti sadā attano bandhanayottaṃ khādanasīlena khādanagocarena ca. <b>sameti pāpaṃ pāpenā</b>ti etesu aññatarena pāpena saddhiṃ aññatarassa pāpaṃ dussīlyaṃ sameti. <b>asatā asa</b>nti etesu aññatarena asatā anācāragocarasampannena saha itarassa asaṃ asādhukammaṃ sameti, gūthādīni viya gūthādīhi ekato saṃsandati sadisaṃ nibbisesameva hotīti.</p>
	<p class="paratype03">evaṃ vatvā ca pana bodhisatto “mahārāja, raññā nāma atiluddhena na bhavitabbaṃ, parassa santakaṃ nāma nāsetuṃ na vaṭṭatī”ti rājānaṃ ovaditvā asse agghāpetvā bhūtameva mūlaṃ dāpesi. assavāṇijā yathāsabhāvameva mūlaṃ labhitvā haṭṭhatuṭṭhā agamaṃsu. rājāpi bodhisattassa ovāde ṭhatvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā dve assā ime dve duṭṭhabhikkhū ahesuṃ, rājā ānando, paṇḍitāmacco pana ahameva ahosin”ti. </p>
	<p class="paratype06">suhanujātakavaṇṇanā aṭṭhamā. </p> 
</body>
</html>