<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [304] 4. daddarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>1. kāliṅgavaggo</h4>
	<h5>[304] 4. daddarajātakavaṇṇanā</h5>
	<p class="paratype03"><b>imāni ma</b>nti idaṃ satthā jetavane viharanto ekaṃ kodhanaṃ bhikkhuṃ ārabbha kathesi. vatthu heṭṭhā kathitameva. tadā hi dhammasabhāyaṃ tassa kodhanabhāvakathāya samuṭṭhitāya satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte taṃ pakkosāpetvā “saccaṃ kira tvaṃ bhikkhu kodhanosī”ti vatvā “āma, bhante”ti vutte “na, bhikkhave, idāneva, pubbepesa kodhanoyeva, kodhanabhāvenevassa porāṇakapaṇḍitā parisuddhā nāgarājabhāve ṭhitāpi tīṇi vassāni gūthapūritāya ukkārabhūmiyaṃ vasiṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantapadese daddarapabbatapāde daddaranāgabhavanaṃ nāma atthi, tattha rajjaṃ kārentassa daddararañño putto mahādaddaro nāma ahosi, kaniṭṭhabhātā panassa cūḷadaddaro nāma. so kodhano pharuso nāgamāṇavake akkosanto paribhāsanto paharanto vicarati. nāgarājā tassa pharusabhāvaṃ ñatvā nāgabhavanato taṃ nīharāpetuṃ āṇāpesi. mahādaddaro pana pitaraṃ khamāpetvā nivāresi. dutiyampi rājā tassa kujjhi, dutiyampi khamāpesi. tatiyavāre pana “tvaṃ maṃ imaṃ anācāraṃ nīharāpentaṃ nivāresi, gacchatha dvepi janā imamhā nāgabhavanā nikkhamitvā bārāṇasiyaṃ ukkārabhūmiyaṃ tīṇi vassāni vasathā”ti nāgabhavanā nikkaḍḍhāpesi. te tattha gantvā vasiṃsu. atha ne ukkārabhūmiyaṃ udakapariyante gocaraṃ pariyesamāne gāmadārakā disvā paharantā leḍḍudaṇḍādayo khipantā “ke ime puthulasīsā sūcinaṅguṭṭhā udakadeḍḍubhā maṇḍūkabhakkhā”tiādīni vatvā akkosanti paribhāsanti.</p>
	<p class="paratype03">cūḷadaddaro caṇḍapharusatāya tesaṃ taṃ avamānaṃ asahanto “bhātika, ime dārakā amhe paribhavanti, āsīvisabhāvaṃ no na jānanti, ahaṃ tesaṃ avamānaṃ sahituṃ na sakkomi, nāsāvātena te nāsessāmī”ti bhātarā saddhiṃ sallapanto paṭhamaṃ gāthamāha — </p>
	<p class="paratype40">13<b>.</b> </p>
	<p class="paratype21">“imāni maṃ daddara tāpayanti, vācāduruttāni manussaloke. </p>
	<p class="paratype22">maṇḍūkabhakkhā udakantasevī, āsīvisaṃ maṃ avisā sapantī”ti.</p>
	<p class="paratype03">tattha <b>tāpayantī</b>ti dukkhāpenti. <b>maṇḍūkabhakkhā udakantasevī</b>ti “maṇḍūkabhakkhā”ti ca “udakantasevī”ti ca vadantā ete avisā gāmadārakā maṃ āsīvisaṃ samānaṃ sapanti akkosantīti.</p>
	<p class="paratype03">tassa vacanaṃ sutvā mahādaddaro sesagāthā abhāsi — </p>
	<p class="paratype40">14<b>.</b> </p>
	<p class="paratype21">“sakā raṭṭhā pabbājito, aññaṃ janapadaṃ gato. </p>
	<p class="paratype22">mahantaṃ koṭṭhaṃ kayirātha, duruttānaṃ nidhetave. </p>
	<p class="paratype40">15<b>.</b> </p>
	<p class="paratype21">“yattha posaṃ na jānanti, jātiyā vinayena vā. </p>
	<p class="paratype22">na tattha mānaṃ kayirātha, vasamaññātake jane. </p>
	<p class="paratype40">16<b>.</b> </p>
	<p class="paratype21">“videsavāsaṃ vasato, jātavedasamenapi. </p>
	<p class="paratype22">khamitabbaṃ sapaññena, api dāsassa tajjitan”ti.</p>
	<p class="paratype03">tattha <b>duruttānaṃ nidhetave</b>ti yathā dhaññanidhānatthāya mahantaṃ koṭṭhaṃ katvā pūretvā kicce uppanne dhaññaṃ vaḷañjenti, evamevaṃ videsaṃ gato antohadaye paṇḍito poso duruttānaṃ nidhānatthāya mahantaṃ koṭṭhaṃ kayirātha. tattha tāni duruttāni nidahitvā puna attano pahonakakāle kātabbaṃ karissati. <b>jātiyā vinayena vā</b>ti “ayaṃ khattiyo brāhmaṇo”ti vā “sīlavā bahussuto guṇasampanno”ti vā evaṃ yattha jātiyā vinayena vā na jānantīti attho. <b>māna</b>nti evarūpaṃ maṃ lāmakavohārena voharanti, na sakkaronti na garuṃ karontīti mānaṃ na kareyya. <b>vasamaññātake jane</b>ti attano jātigottādīni ajānantassa janassa santike vasanto. <b>vasato</b>ti vasatā, ayameva vā pāṭho.</p>
	<p class="paratype03">evaṃ te tattha tīṇi vassāni vasiṃsu. atha ne pitā pakkosāpesi. te tato paṭṭhāya nihatamānā jātā.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kodhano bhikkhu anāgāmiphale patiṭṭhahi. “tadā cūḷadaddaro kodhano bhikkhu ahosi, mahādaddaro pana ahameva ahosin”ti. </p>
	<p class="paratype06">daddarajātakavaṇṇanā catutthā. </p> 
</body>
</html>