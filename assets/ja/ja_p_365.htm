<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [359] 9. suvaṇṇamigajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>1. maṇikuṇḍalavaggo</h4>
	<h5>[359] 9. suvaṇṇamigajātakavaṇṇanā</h5>
	<p class="paratype03"><b>vikkama</b> <b>re haripādā</b>ti idaṃ satthā jetavane viharanto sāvatthiyaṃ ekaṃ kuladhītaraṃ ārabbha kathesi. sā kira sāvatthiyaṃ dvinnaṃ aggasāvakānaṃ upaṭṭhākakulassa dhītā saddhā pasannā buddhamāmakā dhammamāmakā saṅghamāmakā ācārasampannā paṇḍitā dānādipuññābhiratā. taṃ aññaṃ sāvatthiyameva samānajātikaṃ micchādiṭṭhikakulaṃ vāresi. athassā mātāpitaro “amhākaṃ dhītā saddhā pasannā tīṇi ratanāni mamāyati dānādipuññābhiratā, tumhe micchādiṭṭhikā imissāpi yathāruciyā dānaṃ vā dātuṃ dhammaṃ vā sotuṃ vihāraṃ vā gantuṃ sīlaṃ vā rakkhituṃ uposathakammaṃ vā kātuṃ na dassatha, na mayaṃ tumhākaṃ dema, attanā sadisaṃ micchādiṭṭhikakulāva kumārikaṃ gaṇhathā”ti āhaṃsu. te tehi paṭikkhittā “tumhākaṃ dhītā amhākaṃ gharaṃ gantvā yathādhippāyena sabbametaṃ karotu, mayaṃ na vāressāma, detha no etan”ti vatvā “tena hi gaṇhathā”ti vuttā bhaddakena nakkhattena maṅgalaṃ katvā taṃ attano gharaṃ nayiṃsu. sā vattācārasampannā patidevatā ahosi, sassusasurasāmikavattāni katāneva honti.</p>
	<p class="paratype03">sā ekadivasaṃ sāmikaṃ āha — “icchāmahaṃ, ayyaputta, amhākaṃ kulūpakattherānaṃ dānaṃ dātun”ti. sādhu, bhadde, yathājjhāsayena dānaṃ dehīti. sā there nimantāpetvā mahantaṃ sakkāraṃ katvā paṇītabhojanaṃ bhojetvā ekamantaṃ nisīditvā “bhante, imaṃ kulaṃ micchādiṭṭhikaṃ assaddhaṃ tiṇṇaṃ ratanānaṃ guṇaṃ na jānāti, sādhu, ayyā, yāva imaṃ kulaṃ tiṇṇaṃ ratanānaṃ guṇaṃ jānāti, tāva idheva bhikkhaṃ gaṇhathā”ti āha. therā adhivāsetvā tattha nibaddhaṃ bhuñjanti. puna sāmikaṃ āha “ayyaputta, therā idha nibaddhaṃ āgacchanti, kiṃkāraṇā tumhe na passathā”ti. “sādhu, passissāmī”ti. sā punadivase therānaṃ bhattakiccapariyosāne tassa ārocesi . so upasaṅkamitvā therehi saddhiṃ paṭisanthāraṃ katvā ekamantaṃ nisīdi. athassa dhammasenāpati dhammakathaṃ kathesi. so therassa dhammakathāya ca iriyāpathesu ca pasīditvā tato paṭṭhāya therānaṃ āsanaṃ paññapeti, pānīyaṃ parissāveti, antarābhatte dhammakathaṃ suṇāti, tassa aparabhāge micchādiṭṭhi bhijji.</p>
	<p class="paratype03">athekadivasaṃ thero dvinnampi dhammakathaṃ kathento saccāni pakāsesi, saccapariyosāne ubhopi jayampatikā sotāpattiphale patiṭṭhahiṃsu. tato paṭṭhāya tassa mātāpitaro ādiṃ katvā antamaso dāsakammakarāpi sabbe micchādiṭṭhiṃ bhinditvā buddhadhammasaṅghamāmakāyeva jātā. athekadivasaṃ dārikā sāmikaṃ āha — “ayyaputta, kiṃ me gharāvāsena, icchāmahaṃ pabbajitun”ti. so “sādhu bhadde, ahampi pabbajissāmī”ti mahantena parivārena taṃ bhikkhunupassayaṃ netvā pabbājetvā sayampi satthāraṃ upasaṅkamitvā pabbajjaṃ yāci. taṃ satthā pabbājesi. ubhopi vipassanaṃ vaḍḍhetvā na cirasseva arahattaṃ pāpuṇiṃsu. athekadivasaṃ bhikkhū dhammasabhāyaṃ kathaṃ samuṭṭhāpesuṃ “āvuso, asukā nāma daharabhikkhunī attano ceva paccayā jātā sāmikassa ca, attanāpi pabbajitvā arahattaṃ patvā tampi pāpesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva tāva esā sāmikaṃ rāgapāsā mocesi, pubbepesā porāṇakapaṇḍite pana maraṇapāsā mocesī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto migayoniyaṃ nibbattitvā vayappatto abhirūpo ahosi pāsādiko dassanīyo suvaṇṇavaṇṇo lākhārasaparikammakatehi viya hatthapādehi rajatadāmasadisehi visāṇehi maṇiguḷikapaṭibhāgehi akkhīhi rattakambalageṇḍusadisena mukhena samannāgato. bhariyāpissa taruṇamigī abhirūpā ahosi dassanīyā. te samaggavāsaṃ vasiṃsu, asītisahassacitramigā bodhisattaṃ upaṭṭhahiṃsu. tadā luddakā migavīthīsu pāse oḍḍesuṃ. athekadivasaṃ bodhisatto migānaṃ purato gacchanto pāde pāsena bajjhitvā “chindissāmi nan”ti ākaḍḍhi, cammaṃ chijji, puna ākaḍḍhantassa maṃsaṃ chijji, puna nhāru chijji, pāso aṭṭhimāhacca aṭṭhāsi. so pāsaṃ chindituṃ asakkonto maraṇabhayatajjito baddharavaṃ ravi. taṃ sutvā bhīto migagaṇo palāyi. bhariyā panassa palāyitvā migānaṃ antare olokentī taṃ adisvā “idaṃ bhayaṃ mayhaṃ piyasāmikassa uppannaṃ bhavissatī”ti vegena tassa santikaṃ gantvā assumukhī rodamānā “sāmi, tvaṃ mahabbalo, kiṃ etaṃ pāsaṃ sandhāretuṃ na sakkhissasi, vegaṃ janetvā chindāhi nan”ti tassa ussāhaṃ janentī paṭhamaṃ gāthamāha — </p>
	<p class="paratype40">50<b>.</b> </p>
	<p class="paratype21">“vikkama re haripāda, vikkama re mahāmiga. </p>
	<p class="paratype22">chinda vārattikaṃ pāsaṃ, nāhaṃ ekā vane rame”ti.</p>
	<p class="paratype03">tattha <b>vikkamā</b>ti parakkama, ākaḍḍhāti attho. <b>re</b>ti āmantane nipāto. <b>haripādā</b>ti suvaṇṇapāda. sakalasarīrampi tassa suvaṇṇavaṇṇaṃ, ayaṃ pana gāravenevamāha. <b>nāhaṃ ekā</b>ti ahaṃ tayā vinā ekikā vane na ramissāmi, tiṇodakaṃ pana aggahetvā sussitvā marissāmīti dasseti.</p>
	<p class="paratype03">taṃ sutvā migo dutiyaṃ gāthamāha — </p>
	<p class="paratype40">51<b>.</b> </p>
	<p class="paratype21">“vikkamāmi na pāremi, bhūmiṃ sumbhāmi vegasā. </p>
	<p class="paratype22">daḷho vārattiko pāso, pādaṃ me parikantatī”ti.</p>
	<p class="paratype03">tattha <b>vikkamāmī</b>ti bhadde, ahaṃ vīriyaṃ karomi. <b>na pāremī</b>ti pāsaṃ chindituṃ pana na sakkomīti attho. <b>bhūmiṃ sumbhāmī</b>ti api nāma chijjeyyāti pādenāpi bhūmiṃ paharāmi. <b>vegasā</b>ti vegena. <b>parikantatī</b>ti cammādīni chindanto samantā kantatīti.</p>
	<p class="paratype03">atha naṃ migī “mā bhāyi, sāmi, ahaṃ attano balena luddakaṃ yācitvā tava jīvitaṃ āharissāmi. sace yācanāya na sakkhissāmi, mama jīvitampi datvā tava jīvitaṃ āharissāmī”ti mahāsattaṃ assāsetvā lohitalittaṃ bodhisattaṃ pariggahetvā aṭṭhāsi. luddakopi asiñca sattiñca gahetvā kappuṭṭhānaggi viya āgacchati. sā taṃ disvā “sāmi, luddako āgacchati, ahaṃ attano balaṃ karissāmi, tvaṃ mā bhāyī”ti migaṃ assāsetvā luddakassa paṭipathaṃ gantvā paṭikkamitvā ekamantaṃ ṭhitā taṃ vanditvā “sāmi, mama sāmiko suvaṇṇavaṇṇo sīlācārasampanno, asītisahassānaṃ migānaṃ rājā”ti bodhisattassa guṇaṃ kathetvā migarāje ṭhiteyeva attano vadhaṃ yācantī tatiyaṃ gāthamāha — </p>
	<p class="paratype40">52<b>.</b> </p>
	<p class="paratype21">“attharassu palāsāni, asiṃ nibbāha luddaka. </p>
	<p class="paratype22">paṭhamaṃ maṃ vadhitvāna, hana pacchā mahāmigan”ti.</p>
	<p class="paratype03">tattha <b>palāsānī</b>ti maṃsaṭṭhapanatthaṃ palāsapaṇṇāni attharassu. <b>asiṃ nibbāhā</b>ti asiṃ kosato nīhara.</p>
	<p class="paratype03">taṃ sutvā luddako “manussabhūtā tāva sāmikassa atthāya attano jīvitaṃ na pariccajanti, ayaṃ tiracchānagatā jīvitaṃ pariccajati, manussabhāsāya ca madhurena sarena katheti, ajja imissā ca patino cassā jīvitaṃ dassāmī”ti pasannacitto catutthaṃ gāthamāha — </p>
	<p class="paratype40">53<b>.</b> </p>
	<p class="paratype21">“na me sutaṃ vā diṭṭhaṃ vā, bhāsantiṃ mānusiṃ migiṃ. </p>
	<p class="paratype22">tvañca bhadde sukhī hohi, eso cāpi mahāmigo”ti.</p>
	<p class="paratype03">tattha <b>sutaṃ vā diṭṭhaṃ vā</b>ti mayā ito pubbe evarūpaṃ diṭṭhaṃ vā sutaṃ vā natthi. <b>bhāsantiṃ mānusiṃ migi</b>nti ahañhi ito pubbe mānusiṃ vācaṃ bhāsantiṃ migiṃ neva addasaṃ na assosiṃ. yesaṃ pana “na me sutā vā diṭṭhā vā, bhāsantī mānusī migī”ti pāḷi, tesaṃ yathāpāḷimeva attho dissati. <b>bhadde</b>ti bhaddake paṇḍike upāyakusale. iti taṃ ālapitvā puna “tvañca eso cāpi mahāmigoti dvepi janā sukhī niddukkhā hothā”ti taṃ samassāsetvā luddako bodhisattassa santikaṃ gantvā vāsiyā cammapāsaṃ chinditvā pāde laggapāsakaṃ saṇikaṃ nīharitvā nhārunā nhāruṃ, maṃsena maṃsaṃ, cammena cammaṃ paṭipāṭetvā pādaṃ hatthena parimajji. taṅkhaṇaññeva mahāsattassa pūritapāramitānubhāvena luddakassa ca mettacittānubhāvena migiyā ca mettadhammānubhāvena nhārumaṃsacammāni nhārumaṃsacammehi ghaṭayiṃsu. bodhisatto pana sukhī niddukkho aṭṭhāsi.</p>
	<p class="paratype03">migī bodhisattaṃ sukhitaṃ disvā somanassajātā luddakassa anumodanaṃ karontī pañcamaṃ gāthamāha — </p>
	<p class="paratype40">54<b>.</b> </p>
	<p class="paratype21">“evaṃ luddaka nandassu, saha sabbehi ñātibhi. </p>
	<p class="paratype22">yathāhamajja nandāmi, muttaṃ disvā mahāmigan”ti.</p>
	<p class="paratype03">tattha <b>luddakā</b>ti dāruṇakammakiriyāya laddhanāmavasena ālapati.</p>
	<p class="paratype03">bodhisatto “ayaṃ luddo mayhaṃ avassayo jāto, mayāpissa avassayeneva bhavituṃ vaṭatī”ti gocarabhūmiyaṃ diṭṭhaṃ ekaṃ maṇikkhandhaṃ tassa datvā “samma, ito paṭṭhāya pāṇātipātādīni mā kari, iminā kuṭumbaṃ saṇṭhapetvā dārake posento dānasīlādīni puññāni karohī”ti tassovādaṃ datvā araññaṃ pāvisi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā luddako channo ahosi, migī daharabhikkhunī, migarājā pana ahameva ahosin”ti. </p>
	<p class="paratype06">suvaṇṇamigajātakavaṇṇanā navamā. </p> 
</body>
</html>