<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [371] 1. dīghītikosalajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>3. aḍḍhavaggo</h4>
	<h5>[371] 1. dīghītikosalajātakavaṇṇanā</h5>
	<p class="paratype03"><b>evaṃbhūtassa</b> <b>te rājā</b>ti idaṃ satthā jetavane viharanto kosambake bhaṇḍanakārake ārabbha kathesi. tesañhi jetavanaṃ āgantvā khamāpanakāle satthā te āmantetvā “bhikkhave, tumhe mayhaṃ orasā mukhato jātā puttā nāma, puttehi ca pitarā dinnaṃ ovādaṃ bhindituṃ na vaṭṭati, tumhe pana mama ovādaṃ na karittha, porāṇakapaṇḍitā attano mātāpitaro ghātetvā rajjaṃ gahetvā ṭhitacorepi araññe hatthapathaṃ āgate mātāpitūhi dinnaṃ ovādaṃ na bhindissāmāti na mārayiṃsū”ti vatvā atītaṃ āhari.</p>
	<p class="paratype03">imasmiṃ pana jātake dvepi vatthūni. <b>saṅghabhedakakkhandhake</b> vitthārato āvi bhavissanti. so pana dīghāvukumāro araññe attano aṅke nipannaṃ bārāṇasirājānaṃ cūḷāya gahetvā “idāni mayhaṃ mātāpitughātakaṃ coraṃ khaṇḍākhaṇḍaṃ katvā chindissāmī”ti asiṃ ukkhipanto tasmiṃ khaṇe mātāpitūhi dinnaṃ ovādaṃ saritvā “jīvitaṃ cajantopi tesaṃ ovādaṃ na bhindissāmi, kevalaṃ imaṃ tajjessāmī”ti cintetvā paṭhamaṃ gāthamāha — </p>
	<p class="paratype40">110<b>.</b> </p>
	<p class="paratype21">“evaṃbhūtassa te rāja, āgatassa vase mama. </p>
	<p class="paratype22">atthi nu koci pariyāyo, yo taṃ dukkhā pamocaye”ti.</p>
	<p class="paratype03">tattha <b>vase mamā</b>ti mama vasaṃ āgatassa. <b>pariyāyo</b>ti kāraṇaṃ.</p>
	<p class="paratype03">tato rājā dutiyaṃ gāthamāha — </p>
	<p class="paratype40">111<b>.</b> </p>
	<p class="paratype21">“evaṃbhūtassa me tāta, āgatassa vase tava. </p>
	<p class="paratype22">natthi no koci pariyāyo, yo maṃ dukkhā pamocaye”ti.</p>
	<p class="paratype03">tattha <b>no</b>ti nipātamatthaṃ, natthi koci pariyāyo, yo maṃ etasmā dukkhā pamocayeti attho.</p>
	<p class="paratype03">tato bodhisatto avasesagāthā abhāsi — </p>
	<p class="paratype40">112<b>.</b> </p>
	<p class="paratype21">“nāññaṃ sucaritaṃ rāja, nāññaṃ rāja subhāsitaṃ. </p>
	<p class="paratype22">tāyate maraṇakāle, evamevitaraṃ dhanaṃ. </p>
	<p class="paratype40">113<b>.</b> </p>
	<p class="paratype21">“akkocchi maṃ avadhi maṃ, ajini maṃ ahāsi me. </p>
	<p class="paratype22">ye ca taṃ upanayhanti, veraṃ tesaṃ na sammati. </p>
	<p class="paratype40">114<b>.</b> </p>
	<p class="paratype21">“akkocchi maṃ avadhi maṃ, ajini maṃ ahāsi me. </p>
	<p class="paratype22">ye ca taṃ nupanayhanti, veraṃ tesūpasammati. </p>
	<p class="paratype40">115<b>.</b> </p>
	<p class="paratype21">“na hi verena verāni, sammantīdha kudācanaṃ. </p>
	<p class="paratype22">averena ca sammanti, esa dhammo sanantanon”ti.</p>
	<p class="paratype03">tattha <b>nāññaṃ sucarita</b>nti nāññaṃ sucaritā, ayameva vā pāṭho, ṭhapetvā sucaritaṃ aññaṃ na passāmīti attho. idha “sucaritan”tipi “subhāsitan”tipi mātāpitūhi dinnaṃ ovādaṃyeva sandhāyāha. <b>evamevā</b>ti niratthakameva. idaṃ vuttaṃ hoti — mahārāja, aññatra ovādānusiṭṭhisaṅkhātā sucaritasubhāsitā maraṇakāle tāyituṃ rakkhituṃ samattho nāma añño natthi, yaṃ etaṃ itaraṃ dhanaṃ, taṃ evameva niratthakameva hoti, tvañhi idāni mayhaṃ koṭisatasahassamattampi dhanaṃ dadanto jīvitaṃ na labheyyāsi, tasmā veditabbametaṃ “dhanato sucaritasubhāsitameva uttaritaran”ti.</p>
	<p class="paratype03">sesagāthāsupi ayaṃ saṅkhepattho — mahārāja, ye purisā “ayaṃ maṃ akkosi, ayaṃ maṃ pahari, ayaṃ maṃ ajini, ayaṃ mama santakaṃ ahāsī”ti evaṃ veraṃ upanayhanti bandhitvā viya hadaye ṭhapenti, tesaṃ veraṃ na upasammati. ye ca panetaṃ na upanayhanti hadaye na ṭhapenti, tesaṃ vūpasammati. verāni hi na kadāci verena sammanti, avereneva pana sammanti. <b>esa dhammo sanantano</b>ti eso porāṇako dhammo cirakālappavatto sabhāvoti.</p>
	<p class="paratype03">evañca pana vatvā bodhisatto “ahaṃ, mahārāja, tayi na dubbhāmi, tvaṃ pana maṃ mārehī”ti tassa hatthe asiṃ ṭhapesi. rājāpi “nāhaṃ tayi dubbhāmī”ti sapathaṃ katvā tena saddhiṃ nagaraṃ gantvā taṃ amaccānaṃ dassetvā “ayaṃ, bhaṇe, kosalarañño putto dīghāvukumāro nāma, iminā mayhaṃ jīvitaṃ dinnaṃ, na labbhā imaṃ kiñci kātun”ti vatvā attano dhītaraṃ datvā pitu santake rajje patiṭṭhāpesi. tato paṭṭhāya ubhopi samaggā sammodamānā rajjaṃ kāresuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā mātāpitaro mahārājakulāni ahesuṃ, dīghāvukumāro pana ahameva ahosin”ti. </p>
	<p class="paratype06">dīghītikosalajātakavaṇṇanā paṭhamā. </p> 
</body>
</html>