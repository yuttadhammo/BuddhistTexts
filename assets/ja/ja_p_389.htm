<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [383] 8. kukkuṭajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>1. avāriyavaggo</h4>
	<h5>[383] 8. kukkuṭajātakavaṇṇanā</h5>
	<p class="paratype03"><b>sucittapattachadanā</b>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. tañhi bhikkhuṃ satthā “kasmā ukkaṇṭhitosī”ti pucchitvā “ekaṃ alaṅkatapaṭiyattaṃ itthiṃ disvā kilesavasena, bhante”ti vutte “bhikkhu itthiyo nāma vañcetvā upalāpetvā attano vasaṃ gatakāle vināsaṃ pāpenti, lolabiḷārī viya hontī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto araññe kukkuṭayoniyaṃ nibbattitvā anekasatakukkuṭaparivāro araññe vasati. tassa avidūre ekā biḷārikāpi vasati. sā ṭhapetvā bodhisattaṃ avasese kukkuṭe upāyena vañcetvā khādi. bodhisatto tassā gahaṇaṃ na gacchati. sā cintesi “ayaṃ kukkuṭo ativiya saṭho amhākañca saṭhabhāvaṃ upāyakusalabhāvañca na jānāti, imaṃ mayā ‘ahaṃ bhariyā te bhavissāmī’ti upalāpetvā attano vasaṃ āgatakāle khādituṃ vaṭṭatī”ti. sā tena nisinnarukkhassa mūlaṃ gantvā vaṇṇasambhāsanapubbaṅgamāya vācāya taṃ yācamānā paṭhamaṃ gāthamāha — </p>
	<p class="paratype40">58<b>.</b> </p>
	<p class="paratype21">“sucittapattachadana, tambacūḷa vihaṅgama. </p>
	<p class="paratype22">oroha dumasākhāya, mudhā bhariyā bhavāmi te”ti.</p>
	<p class="paratype03">tattha <b>sucittapattachadanā</b>ti sucittehi pattehi katacchadana. <b>mudhā</b>ti vinā mūlena na kiñci gahetvā ahaṃ bhariyā te bhavāmi.</p>
	<p class="paratype03">taṃ sutvā bodhisatto “imāya mama sabbe ñātakā khāditā, idāni maṃ upalāpetvā khāditukāmā ahosi, uyyojessāmi nan”ti cintetvā dutiyaṃ gāthamāha — </p>
	<p class="paratype40">59<b>.</b> </p>
	<p class="paratype21">“catuppadī tvaṃ kalyāṇi, dvipadāhaṃ manorame. </p>
	<p class="paratype22">migī pakkhī asaññuttā, aññaṃ pariyesa sāmikan”ti.</p>
	<p class="paratype03">tattha <b>migī</b>ti biḷāriṃ sandhāyāha. <b>asaññuttā</b>ti jayampatikā bhavituṃ ayuttā asambandhā, natthi tesaṃ īdiso sambandhoti dīpeti.</p>
	<p class="paratype03">taṃ sutvā tato sā “ayaṃ ativiya saṭho, yena kenaci upāyena vañcetvā naṃ khādissāmī”ti cintetvā tatiyaṃ gāthamāha — </p>
	<p class="paratype40">60<b>.</b> </p>
	<p class="paratype21">“komārikā te hessāmi, mañjukā piyabhāṇinī. </p>
	<p class="paratype22">vinda maṃ ariyena vedena, sāvaya maṃ yadicchasī”ti.</p>
	<p class="paratype03">tattha <b>komārikā</b>ti ahaṃ ettakaṃ kālaṃ aññaṃ purisaṃ na jānāmi, tava komārikā bhariyā bhavissāmīti vadati. <b>mañjukā piyabhāṇinī</b>ti tava madhurakathā piyabhāṇinīyeva bhavissāmi. <b>vinda ma</b>nti paṭilabha maṃ. <b>ariyena vedenā</b>ti sundarena paṭilābhena. ahampi hi ito pubbe purisasamphassaṃ na jānāmi, tvampi itthisamphassaṃ na jānāsi, iti pakatiyā brahmacārī brahmacāriniṃ maṃ niddosena lābhena labha. yadi maṃ icchasi, atha me vacanaṃ na saddahasi, dvādasayojanāya bārāṇasiyā bheriṃ carāpetvā “ayaṃ me dāsī”ti sāvaya, maṃ attano dāsaṃ katvā gaṇhāhīti vadati.</p>
	<p class="paratype03">tato bodhisatto “imaṃ tajjetvā palāpetuṃ vaṭṭatī”ti cintetvā catutthaṃ gāthamāha — </p>
	<p class="paratype40">61<b>.</b> </p>
	<p class="paratype21">“kuṇapādini lohitape, cori kukkuṭapothini. </p>
	<p class="paratype22">na tvaṃ ariyena vedena, mamaṃ bhattāramicchasī”ti.</p>
	<p class="paratype03">tattha <b>na tvaṃ ariyenā</b>ti tvaṃ ariyena brahmacariyavāsalābhena maṃ bhattāraṃ na icchasi, vañcetvā pana maṃ khāditukāmāsi, nassa pāpeti taṃ palāpesi. sā pana palāyitvāva gatā, na puna oloketumpi visahi. </p>
	<p class="paratype40">62<b>.</b> </p>
	<p class="paratype21">“evampi caturā nārī, disvāna sadhanaṃ naraṃ. </p>
	<p class="paratype22">nenti saṇhāhi vācāhi, biḷārī viya kukkuṭaṃ. </p>
	<p class="paratype40">63<b>.</b> </p>
	<p class="paratype21">“yo ca uppatitaṃ atthaṃ, na khippamanubujjhati. </p>
	<p class="paratype22">amittavasamanveti, pacchā ca anutappati. </p>
	<p class="paratype40">64<b>.</b> </p>
	<p class="paratype21">“yo ca uppatitaṃ atthaṃ, khippameva nibodhati. </p>
	<p class="paratype22">muccate sattusambādhā, kukkuṭova biḷāriyā”ti. — imā abhisambuddhagāthā.</p>
	<p class="paratype03">tattha <b>caturā</b>ti cāturiyena samannāgatā. <b>nārī</b>ti itthiyo. <b>nentī</b>ti attano vasaṃ upanenti. <b>biḷārī viyā</b>ti yathā sā biḷārī taṃ kukkuṭaṃ netuṃ vāyamati, evaṃ aññāpi nāriyo nentiyeva. <b>uppatitaṃ attha</b>nti uppannaṃ kiñcideva atthaṃ. <b>na anubujjhatī</b>ti yathāsabhāvena na jānāti, pacchā ca anutappati. <b>kukkuṭovā</b>ti yathā so ñāṇasampanno kukkuṭo biḷārito mutto, evaṃ sattusambādhato muccatīti attho.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. tadā kukkuṭarājā ahameva ahosinti. </p>
	<p class="paratype06">kukkuṭajātakavaṇṇanā aṭṭhamā. </p> 
</body>
</html>