<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [530] 2. saṃkiccajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>19. saṭṭhinipāto</h3>
	<h4>[530] 2. saṃkiccajātakavaṇṇanā</h4>
	<p class="paratype03"><b>disvā nisinnaṃ rājāna</b>nti idaṃ satthā jīvakambavane viharanto ajātasattussa pitughātakammaṃ ārabbha kathesi. so hi devadattaṃ nissāya tassa vacanena pitaraṃ ghātāpetvā devadattassa saṅghabhedāvasāne bhinnaparisassa roge uppanne “tathāgataṃ khamāpessāmī”ti mañcasivikāya sāvatthiṃ gacchantassa jetavanadvāre pathaviṃ paviṭṭhabhāvaṃ sutvā “devadatto sammāsambuddhassa paṭipakkho hutvā pathaviṃ pavisitvā avīciparāyaṇo jāto, mayāpi taṃ nissāya pitā dhammiko dhammarājā ghātito, ahampi nu kho pathaviṃ pavisissāmī”ti bhīto rajjasiriyā cittassādaṃ na labhi, “thokaṃ niddāyissāmī”ti niddaṃ upagatamattova navayojanabahalāyaṃ ayamahāpathaviyaṃ pātetvā ayasūlehi koṭṭiyamāno viya sunakhehi luñjitvā khajjamāno viya bheravaravena viravanto uṭṭhāti.</p>
	<p class="paratype03">athekadivasaṃ komudiyā cātumāsiniyā amaccagaṇaparivuto attano yasaṃ oloketvā “mama pitu yaso ito mahantataro, tathārūpaṃ nāma ahaṃ dhammarājānaṃ devadattaṃ nissāya ghātesin”ti cintesi. tassevaṃ cintentasseva kāye ḍāho uppajji, sakalasarīraṃ sedatintaṃ ahosi. tato “ko nu kho me imaṃ bhayaṃ vinodetuṃ sakkhissatī”ti cintetvā “ṭhapetvā dasabalaṃ añño natthī”ti ñatvā “ahaṃ tathāgatassa mahāparādho, ko nu kho maṃ netvā dassessatī”ti cintento “na añño koci aññatra jīvakā”ti sallakkhetvā tassa gahetvā gamanūpāyaṃ karonto “ramaṇīyā vata, bho, dosinā rattī”ti udānaṃ udānetvā “kaṃ nu khvajja samaṇaṃ vā brāhmaṇaṃ vā payirupāseyyāmī”ti vatvā pūraṇasāvakādīhi pūraṇādīnaṃ guṇe kathite tesaṃ vacanaṃ anādiyitvā jīvakaṃ paṭipucchitvā tena tathāgatassa guṇaṃ kathetvā “taṃ devo bhagavantaṃ payirupāsatū”ti vutto hatthiyānāni kappāpetvā jīvakambavanaṃ gantvā tathāgataṃ upasaṅkamitvā vanditvā tathāgatena katapaṭisanthāro sandiṭṭhikaṃ sāmaññaphalaṃ pucchitvā tathāgatassa madhuraṃ <b>sāmaññaphaladhammadesanaṃ</b> (dī. ni. 1.150 ādayo) sutvā suttapariyosāne upāsakattaṃ paṭiveditvā tathāgataṃ khamāpetvā pakkāmi. so tato paṭṭhāya dānaṃ dento sīlaṃ rakkhanto tathāgatena saddhiṃ saṃsaggaṃ katvā madhuradhammakathaṃ suṇanto kalyāṇamittasaṃsaggena pahīnabhayo vigatalomahaṃso hutvā cittassādaṃ paṭilabhitvā sukhena cattāro iriyāpathe kappesi.</p>
	<p class="paratype03">athekadivasaṃ dhammasabhāyaṃ kathaṃ samuṭṭhāpesuṃ — “āvuso, ajātasattu pitughātakammaṃ katvā bhayappatto ahosi, rajjasiriṃ nissāya cittassādaṃ alabhanto sabbairiyāpathesu dukkhaṃ anubhoti, so dāni tathāgataṃ āgamma kalyāṇamittasaṃsaggena vigatabhayo issariyasukhaṃ anubhotī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa pitughātakammaṃ katvā maṃ nissāya sukhaṃ sayī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatto rajjaṃ kārento brahmadattakumāraṃ nāma puttaṃ paṭilabhi. tadā bodhisatto purohitassa gehe paṭisandhiṃ gaṇhi, jātassevassa “saṃkiccakumāro”ti nāmaṃ kariṃsu. te ubhopi rājanivesane ekatova vaḍḍhiṃsu. aññamaññaṃ sahāyakā hutvā vayappattā takkasilaṃ gantvā sabbasippāni uggaṇhitvā paccāgamiṃsu. atha rājā puttassa uparajjaṃ adāsi. bodhisattopi uparājasseva santike ahosi. athekadivasaṃ uparājā pitu uyyānakīḷaṃ gacchantassa mahantaṃ yasaṃ disvā tasmiṃ lobhaṃ uppādetvā “mayhaṃ pitā mama bhātikasadiso, sace etassa maraṇaṃ olokessāmi, mahallakakāle rajjaṃ labhissāmi, tadā laddhenapi rajjena ko attho, pitaraṃ māretvā rajjaṃ gaṇhissāmī”ti cintetvā bodhisattassa tamatthaṃ ārocesi. bodhisatto, “samma, pitughātakammaṃ nāma bhāriyaṃ, nirayamaggo, na sakkā etaṃ kātuṃ, mā karī”ti paṭibāhi. so punappunampi kathetvā yāvatatiyaṃ tena paṭibāhito pādamūlikehi saddhiṃ mantesi. tepi sampaṭicchitvā rañño māraṇūpāyaṃ vīmaṃsiṃsu. bodhisatto taṃ pavattiṃ ñatvā “nāhaṃ etehi saddhiṃ ekato bhavissāmī”ti mātāpitaro anāpucchitvāva aggadvārena nikkhamitvā himavantaṃ pavisitvā isipabbajjaṃ pabbajitvā jhānābhiññā nibbattetvā vanamūlaphalāhāro vihāsi.</p>
	<p class="paratype03">rājakumāropi tasmiṃ gate pitaraṃ mārāpetvā mahantaṃ yasaṃ anubhavi. “saṃkiccakumāro kira isipabbajjaṃ pabbajito”ti sutvā bahū kulaputtā nikkhamitvā tassa santike pabbajiṃsu. so mahatā isigaṇena parivuto tattha vasi. sabbepi samāpattilābhinoyeva. rājāpi pitaraṃ māretvā appamattakaṃyeva kālaṃ rajjasukhaṃ anubhavitvā tato paṭṭhāya bhīto cittassādaṃ alabhanto niraye kammakaraṇappatto viya ahosi. so bodhisattaṃ anussaritvā “sahāyo me ‘pitughātakammaṃ bhāriyaṃ, mā karī’ti paṭisedhetvā maṃ attano kathaṃ gāhāpetuṃ asakkonto attānaṃ niddosaṃ katvā palāyi. sace so idha abhavissa, na me pitughātakammaṃ kātuṃ adassa, idampi me bhayaṃ hareyya, kahaṃ nu kho so etarahi viharati. sace tassa vasanaṭṭhānaṃ jāneyyaṃ, pakkosāpeyyaṃ, ko nu kho me tassa vasanaṭṭhānaṃ āroceyyā”ti cintesi. so tato paṭṭhāya antepure ca rājasabhāyañca bodhisattasseva vaṇṇaṃ bhāsati.</p>
	<p class="paratype03">evaṃ addhāne gate bodhisatto “rājā maṃ sarati, mayā tattha gantvā tassa dhammaṃ desetvā taṃ nibbhayaṃ katvā āgantuṃ vaṭṭatī”ti paṇṇāsa vassāni himavante vasitvā pañcasatatāpasaparivuto ākāsenāgantvā dāyapasse nāma uyyāne otaritvā isigaṇaparivuto silāpaṭṭe nisīdi. uyyānapālo taṃ disvā “bhante, gaṇasatthā konāmo”ti pucchitvā “saṃkiccapaṇḍito nāmā”ti ca sutvā sayampi sañjānitvā “bhante, yāvāhaṃ rājānaṃ ānemi, tāva idheva hotha, amhākaṃ rājā tumhe daṭṭhukāmo”ti vatvā vegena rājakulaṃ gantvā tassa āgatabhāvaṃ rañño ārocesi. rājā tassa santikaṃ gantvā kattabbayuttakaṃ upahāraṃ katvā pañhaṃ pucchi. tamatthaṃ pakāsento satthā āha — </p>
	<p class="paratype40">69<b>.</b> </p>
	<p class="paratype21">“disvā nisinnaṃ rājānaṃ, brahmadattaṃ rathesabhaṃ. </p>
	<p class="paratype22">athassa paṭivedesi, yassāsi anukampako. </p>
	<p class="paratype40">70<b>.</b> </p>
	<p class="paratype21">“saṃkiccāyaṃ anuppatto, isīnaṃ sādhusammato. </p>
	<p class="paratype22">taramānarūpo niyyāhi, khippaṃ passa mahesinaṃ. </p>
	<p class="paratype40">71<b>.</b> </p>
	<p class="paratype21">“tato ca rājā taramāno, yuttamāruyha sandanaṃ. </p>
	<p class="paratype22">mittāmaccaparibyūḷho, agamāsi rathesabho. </p>
	<p class="paratype40">72<b>.</b> </p>
	<p class="paratype21">“nikkhippa pañca kakudhāni, kāsīnaṃ raṭṭhavaḍḍhano. </p>
	<p class="paratype22">vālabījanimuṇhīsaṃ, khaggaṃ chattañcupāhanaṃ. </p>
	<p class="paratype40">73<b>.</b> </p>
	<p class="paratype21">“oruyha rājā yānamhā, ṭhapayitvā paṭicchadaṃ. </p>
	<p class="paratype22">āsīnaṃ dāyapassasmiṃ, saṃkiccamupasaṅkami. </p>
	<p class="paratype40">74<b>.</b> </p>
	<p class="paratype21">“upasaṅkamitvā so rājā, sammodi isinā saha. </p>
	<p class="paratype22">taṃ kathaṃ vītisāretvā, ekamantaṃ upāvisi. </p>
	<p class="paratype40">75<b>.</b> </p>
	<p class="paratype21">“ekamantaṃ nisinnova, atha kālaṃ amaññatha. </p>
	<p class="paratype22">tato pāpāni kammāni, pucchituṃ paṭipajjatha. </p>
	<p class="paratype40">76<b>.</b> </p>
	<p class="paratype21">“isiṃ pucchāma saṃkiccaṃ, isīnaṃ sādhusammataṃ. </p>
	<p class="paratype22">āsīnaṃ dāyapassasmiṃ, isisaṅghapurakkhataṃ. </p>
	<p class="paratype40">77<b>.</b> </p>
	<p class="paratype21">“kaṃ gatiṃ pecca gacchanti, narā dhammāticārino. </p>
	<p class="paratype22">aticiṇṇo mayā dhammo, taṃ me akkhāhi pucchito”ti.</p>
	<p class="paratype03">tattha <b>disvā</b>ti, bhikkhave, so uyyānapālo rājānaṃ rājasabhāyaṃ nisinnaṃ disvā athassa paṭivedesi, “yassāsī”ti vadanto ārocesīti attho. <b>yassāsī</b>ti, mahārāja, yassa tvaṃ anukampako muducitto ahosi, yassa abhiṇhaṃ vaṇṇaṃ payirudāhāsi, so ayaṃ saṃkicco isīnaṃ antare sādhu laddhakoti sammato anuppatto tava uyyāne silāpaṭṭe isigaṇaparivuto kañcanapaṭimā viya nisinno. <b>taramānarūpo</b>ti, mahārāja, pabbajitā nāma kule vā gaṇe vā alaggā tumhākaṃ gacchantānaññeva pakkameyyuṃ, tasmā taramānarūpo khippaṃ niyyāhi, mahantānaṃ sīlādiguṇānaṃ esitattā passa <b>mahesinaṃ</b>.</p>
	<p class="paratype03"><b>tato</b>ti, bhikkhave, so rājā tassa vacanaṃ sutvā tato tassa vacanato anantarameva. <b>nikkhippā</b>ti nikkhipitvā tassa kira uyyānadvāraṃ patvāva etadahosi — “pabbajitā nāma garuṭṭhāniyā, saṃkiccatāpasassa santikaṃ uddhatavesena gantuṃ ayuttan”ti. so maṇicittasuvaṇṇadaṇḍaṃ vālabījaniṃ, kañcanamayaṃ uṇhīsapaṭṭaṃ, suparikkhittaṃ maṅgalakhaggaṃ, setacchattaṃ, sovaṇṇapādukāti imāni pañca rājakakudhabhaṇḍāni apanesi. tena vuttaṃ “nikkhippā”ti. <b>paṭicchada</b>nti tameva rājakakudhabhaṇḍaṃ ṭhapayitvā bhaṇḍāgārikassa hatthe datvā. <b>dāyapassasmi</b>nti evaṃnāmake uyyāne. <b>atha kālaṃ amaññathā</b>ti atha so idāni me pañhaṃ pucchituṃ kāloti jāni. pāḷiyaṃ pana “yathākālan”ti āgataṃ, tassa kālānurūpena pañhapucchanaṃ amaññathāti attho. <b>paṭipajjathā</b>ti paṭipajji. <b>peccā</b>ti paṭigantvā, paralokassa vā nāmetaṃ, tasmā paraloketi attho. <b>mayā</b>ti, bhante, mayā sucaritadhammo aticiṇṇo pitughātakammaṃ kataṃ, taṃ me akkhāhi, kaṃ gatiṃ pitughātakā gacchanti, katarasmiṃ niraye paccantīti pucchati.</p>
	<p class="paratype03">taṃ sutvā bodhisatto “tena hi, mahārāja, suṇohī”ti vatvā ovādaṃ tāva adāsi. satthā tamatthaṃ pakāsento āha — </p>
	<p class="paratype40">78<b>.</b> </p>
	<p class="paratype21">“isī avaca saṃkicco, kāsīnaṃ raṭṭhavaḍḍhanaṃ. </p>
	<p class="paratype22">āsīnaṃ dāyapassasmiṃ, mahārāja suṇohi me. </p>
	<p class="paratype40">79<b>.</b> </p>
	<p class="paratype21">“uppathena vajantassa, yo maggamanusāsati. </p>
	<p class="paratype22">tassa ce vacanaṃ kayirā, nāssa maggeyya kaṇṭako. </p>
	<p class="paratype40">80<b>.</b> </p>
	<p class="paratype21">“adhammaṃ paṭipannassa, yo dhammamanusāsati. </p>
	<p class="paratype22">tassa ce vacanaṃ kayirā, na so gaccheyya duggatin”ti.</p>
	<p class="paratype03">tattha <b>uppathenā</b>ti corehi pariyuṭṭhitamaggena. <b>maggamanusāsatī</b>ti khemamaggaṃ akkhāti. <b>nāssa maggeyya kaṇṭako</b>ti tassa ovādakarassa purisassa mukhaṃ corakaṇṭako na passeyya. <b>yo dhamma</b>nti yo sucaritadhammaṃ. <b>na so</b>ti so puriso nirayādibhedaṃ duggatiṃ na gaccheyya. uppathasadiso hi, mahārāja, adhammo, khemamaggasadiso sucaritadhammo, tvaṃ pana pubbe “pitaraṃ ghātetvā rājā homī”ti mayhaṃ kathetvā mayā paṭibāhito mama vacanaṃ akatvā pitaraṃ ghātetvā idāni socasi, paṇḍitānaṃ ovādaṃ akaronto nāma coramaggapaṭipanno viya mahābyasanaṃ pāpuṇātīti.</p>
	<p class="paratype03">evamassa ovādaṃ datvā upari dhammaṃ desento āha — </p>
	<p class="paratype40">81<b>.</b> </p>
	<p class="paratype21">“dhammo patho mahārāja, adhammo pana uppatho. </p>
	<p class="paratype22">adhammo nirayaṃ neti, dhammo pāpeti suggatiṃ. </p>
	<p class="paratype40">82<b>.</b> </p>
	<p class="paratype21">“adhammacārino rāja, narā visamajīvino. </p>
	<p class="paratype22">yaṃ gatiṃ pecca gacchanti, niraye te suṇohi me. </p>
	<p class="paratype40">83<b>.</b> </p>
	<p class="paratype21">“sañjīvo kāḷasutto ca, saṅghāto dve ca roruvā. </p>
	<p class="paratype22">athāparo mahāvīci, tāpano ca patāpano. </p>
	<p class="paratype40">84<b>.</b> </p>
	<p class="paratype21">“iccete aṭṭha nirayā, akkhātā duratikkamā. </p>
	<p class="paratype22">ākiṇṇā luddakammehi, paccekā soḷasussadā. </p>
	<p class="paratype40">85<b>.</b> </p>
	<p class="paratype21">“kadariyatāpanā ghorā, accimanto mahabbhayā. </p>
	<p class="paratype22">lomahaṃsanarūpā ca, bhesmā paṭibhayā dukhā. </p>
	<p class="paratype40">86<b>.</b> </p>
	<p class="paratype21">“catukkaṇṇā catudvārā, vibhattā bhāgaso mitā. </p>
	<p class="paratype22">ayopākārapariyantā, ayasā paṭikujjitā. </p>
	<p class="paratype40">87<b>.</b> </p>
	<p class="paratype21">“tesaṃ ayomayā bhūmi, jalitā tejasā yutā. </p>
	<p class="paratype22">samantā yojanasataṃ, phuṭā tiṭṭhanti sabbadā. </p>
	<p class="paratype40">88<b>.</b> </p>
	<p class="paratype21">“ete patanti niraye, uddhaṃpādā avaṃsirā. </p>
	<p class="paratype22">isīnaṃ ativattāro, saññatānaṃ tapassinaṃ. </p>
	<p class="paratype40">89<b>.</b> </p>
	<p class="paratype21">“te bhūnahuno paccanti, macchā bilakatā yathā. </p>
	<p class="paratype22">saṃvacchare asaṅkheyye, narā kibbisakārino. </p>
	<p class="paratype40">90<b>.</b> </p>
	<p class="paratype21">“ḍayhamānena gattena, niccaṃ santarabāhiraṃ. </p>
	<p class="paratype22">nirayā nādhigacchanti, dvāraṃ nikkhamanesino. </p>
	<p class="paratype40">91<b>.</b> </p>
	<p class="paratype21">“puratthimena dhāvanti, tato dhāvanti pacchato. </p>
	<p class="paratype27">uttarenapi dhāvanti, tato dhāvanti dakkhiṇaṃ. </p>
	<p class="paratype22">yaṃ yañhi dvāraṃ gacchanti, taṃ tadeva pidhīyare. </p>
	<p class="paratype40">92<b>.</b> </p>
	<p class="paratype21">“bahūni vassasahassāni, janā nirayagāmino. </p>
	<p class="paratype22">bāhā paggayha kandanti, patvā dukkhaṃ anappakaṃ. </p>
	<p class="paratype40">93<b>.</b> </p>
	<p class="paratype21">“āsīvisaṃva kupitaṃ, tejassiṃ duratikkamaṃ. </p>
	<p class="paratype22">na sādhurūpe āsīde, saññatānaṃ tapassinaṃ. </p>
	<p class="paratype40">94<b>.</b> </p>
	<p class="paratype21">“atikāyo mahissāso, ajjuno kekakādhipo. </p>
	<p class="paratype22">sahassabāhu ucchinno, isimāsajja gotamaṃ. </p>
	<p class="paratype40">95<b>.</b> </p>
	<p class="paratype21">“arajaṃ rajasā vacchaṃ, kisaṃ avakiriya daṇḍakī. </p>
	<p class="paratype22">tālova mūlato chinno, sa rājā vibhavaṅgato. </p>
	<p class="paratype40">96<b>.</b> </p>
	<p class="paratype21">“upahacca manaṃ majjho, mātaṅgasmiṃ yasassine. </p>
	<p class="paratype22">sapārisajjo ucchinno, majjhāraññaṃ tadā ahu. </p>
	<p class="paratype40">97<b>.</b> </p>
	<p class="paratype21">“kaṇhadīpāyanāsajja, isiṃ andhakaveṇḍayo. </p>
	<p class="paratype22">aññoññaṃ musalā hantvā, sampattā yamasādhanaṃ. </p>
	<p class="paratype40">98<b>.</b> </p>
	<p class="paratype21">“athāyaṃ isinā satto, antalikkhacaro pure. </p>
	<p class="paratype22">pāvekkhi pathaviṃ cecco, hīnatto pattapariyāyaṃ. </p>
	<p class="paratype40">99<b>.</b> </p>
	<p class="paratype21">“tasmā hi chandāgamanaṃ, nappasaṃsanti paṇḍitā. </p>
	<p class="paratype22">aduṭṭhacitto bhāseyya, giraṃ saccūpasaṃhitaṃ. </p>
	<p class="paratype40">100<b>.</b> </p>
	<p class="paratype21">“manasā ce paduṭṭhena, yo naro pekkhate muniṃ. </p>
	<p class="paratype22">vijjācaraṇasampannaṃ, gantā so nirayaṃ adho. </p>
	<p class="paratype40">101<b>.</b> </p>
	<p class="paratype21">“ye vuḍḍhe paribhāsanti, pharusūpakkamā janā. </p>
	<p class="paratype22">anapaccā adāyādā, tālavatthu bhavanti te. </p>
	<p class="paratype40">102<b>.</b> </p>
	<p class="paratype21">“yo ca pabbajitaṃ hanti, katakiccaṃ mahesinaṃ. </p>
	<p class="paratype22">sa kāḷasutte niraye, cirarattāya paccati. </p>
	<p class="paratype40">103<b>.</b> </p>
	<p class="paratype21">“yo ca rājā adhammaṭṭho, raṭṭhaviddhaṃsano mago. </p>
	<p class="paratype22">tāpayitvā janapadaṃ, tāpane pecca paccati. </p>
	<p class="paratype40">104<b>.</b> </p>
	<p class="paratype21">“so ca vassasahassāni, sataṃ dibbāni paccati. </p>
	<p class="paratype22">accisaṅghapareto so, dukkhaṃ vedeti vedanaṃ. </p>
	<p class="paratype40">105<b>.</b> </p>
	<p class="paratype21">“tassa aggisikhā kāyā, niccharanti pabhassarā. </p>
	<p class="paratype22">tejobhakkhassa gattāni, lomehi ca nakhehi ca. </p>
	<p class="paratype40">106<b>.</b> </p>
	<p class="paratype21">“ḍayhamānena gattena, niccaṃ santarabāhiraṃ. </p>
	<p class="paratype22">dukkhābhitunno nadati, nāgo tuttaṭṭito yathā. </p>
	<p class="paratype40">107<b>.</b> </p>
	<p class="paratype21">“yo lobhā pitaraṃ hanti, dosā vā purisādhamo. </p>
	<p class="paratype22">sa kāḷasutte niraye, cirarattāya paccati. </p>
	<p class="paratype40">108<b>.</b> </p>
	<p class="paratype21">“sa tādiso paccati lohakumbhiyaṃ, pakkañca sattīhi hananti nittacaṃ. </p>
	<p class="paratype22">andhaṃ karitvā muttakarīsabhakkhaṃ, khāre nimujjanti tathāvidhaṃ naraṃ. </p>
	<p class="paratype40">109<b>.</b> </p>
	<p class="paratype21">“tattaṃ pakkuthitamayoguḷañca, dīghe ca phāle cirarattatāpite. </p>
	<p class="paratype22">vikkhambhamādāya vibandharajjubhi, vivaṭe mukhe sampavisanti rakkhasā. </p>
	<p class="paratype40">110<b>.</b> </p>
	<p class="paratype21">“sāmā ca soṇā sabalā ca gijjhā, kākolasaṅghā ca dijā ayomukhā. </p>
	<p class="paratype22">saṅgamma khādanti vipphandamānaṃ, jivhaṃ vibhajja vighāsaṃ salohitaṃ. </p>
	<p class="paratype40">111<b>.</b> </p>
	<p class="paratype21">“taṃ daḍḍhatālaṃ paribhinnagattaṃ, nippothayantā anuvicaranti rakkhasā. </p>
	<p class="paratype27">ratī hi tesaṃ dukhino panītare, etādisasmiṃ niraye vasanti. </p>
	<p class="paratype22">ye keci loke idha pettighātino. </p>
	<p class="paratype40">112<b>.</b> </p>
	<p class="paratype21">“putto ca mātaraṃ hantvā, ito gantvā yamakkhayaṃ. </p>
	<p class="paratype22">bhusamāpajjate dukkhaṃ, attakammaphalūpago. </p>
	<p class="paratype40">113<b>.</b> </p>
	<p class="paratype21">“amanussā atibalā, hantāraṃ janayantiyā. </p>
	<p class="paratype22">ayomayehi vālehi, pīḷayanti punappunaṃ. </p>
	<p class="paratype40">114<b>.</b> </p>
	<p class="paratype21">“tamassavaṃ sakā gattā, rudhiraṃ attasambhavaṃ. </p>
	<p class="paratype22">tambalohavilīnaṃva, tattaṃ pāyenti mattighaṃ. </p>
	<p class="paratype40">115<b>.</b> </p>
	<p class="paratype21">“jigucchaṃ kuṇapaṃ pūtiṃ, duggandhaṃ gūthakaddamaṃ. </p>
	<p class="paratype22">pubbalohitasaṅkāsaṃ, rahadamogayha tiṭṭhati. </p>
	<p class="paratype40">116<b>.</b> </p>
	<p class="paratype21">“tamenaṃ kimayo tattha, atikāyā ayomukhā. </p>
	<p class="paratype22">chaviṃ bhetvāna khādanti, saṃgiddhā maṃsalohite. </p>
	<p class="paratype40">117<b>.</b> </p>
	<p class="paratype21">“so ca taṃ nirayaṃ patto, nimuggo sataporisaṃ. </p>
	<p class="paratype22">pūtikaṃ kuṇapaṃ vāti, samantā satayojanaṃ. </p>
	<p class="paratype40">118<b>.</b> </p>
	<p class="paratype21">“cakkhumāpi hi cakkhūhi, tena gandhena jīyati. </p>
	<p class="paratype22">etādisaṃ brahmadatta, mātugho labhate dukhaṃ. </p>
	<p class="paratype40">119<b>.</b> </p>
	<p class="paratype21">“khuradhāramanukkamma, tikkhaṃ durabhisambhavaṃ. </p>
	<p class="paratype22">patanti gabbhapātiyo, duggaṃ vetaraṇiṃ nadiṃ. </p>
	<p class="paratype40">120<b>.</b> </p>
	<p class="paratype21">“ayomayā simbaliyo, soḷasaṅgulakaṇṭakā. </p>
	<p class="paratype22">ubhato abhilambanti, duggaṃ vetaraṇiṃ nadiṃ. </p>
	<p class="paratype40">121<b>.</b> </p>
	<p class="paratype21">“te accimanto tiṭṭhanti, aggikkhandhāva ārakā. </p>
	<p class="paratype22">ādittā jātavedena, uddhaṃ yojanamuggatā. </p>
	<p class="paratype40">122<b>.</b> </p>
	<p class="paratype21">“ete vajanti niraye, tatte tikhiṇakaṇṭake. </p>
	<p class="paratype22">nāriyo ca aticārā, narā ca paradāragū. </p>
	<p class="paratype40">123<b>.</b> </p>
	<p class="paratype21">“te patanti adhokkhandhā, vivattā vihatā puthū. </p>
	<p class="paratype22">sayanti vinividdhaṅgā, dīghaṃ jagganti sabbadā. </p>
	<p class="paratype40">124<b>.</b> </p>
	<p class="paratype21">“tato ratyā vivasāne, mahatiṃ pabbatūpamaṃ. </p>
	<p class="paratype22">lohakumbhiṃ pavajjanti, tattaṃ aggisamūdakaṃ. </p>
	<p class="paratype40">125<b>.</b> </p>
	<p class="paratype21">“evaṃ divā ca ratto ca, dussīlā mohapārutā. </p>
	<p class="paratype22">anubhonti sakaṃ kammaṃ, pubbe dukkaṭamattano. </p>
	<p class="paratype40">126<b>.</b> </p>
	<p class="paratype21">“yā ca bhariyā dhanakkītā, sāmikaṃ atimaññati. </p>
	<p class="paratype22">sassuṃ vā sasuraṃ vāpi, jeṭṭhaṃ vāpi nanandaraṃ. </p>
	<p class="paratype40">127<b>.</b> </p>
	<p class="paratype21">“tassā vaṅkena jivhaggaṃ, nibbahanti sabandhanaṃ. </p>
	<p class="paratype27">sa byāmamattaṃ kiminaṃ, jivhaṃ passati attani. </p>
	<p class="paratype22">viññāpetuṃ na sakkoti, tāpane pecca paccati. </p>
	<p class="paratype40">128<b>.</b> </p>
	<p class="paratype21">“orabbhikā sūkarikā, macchikā migabandhakā. </p>
	<p class="paratype22">corā goghātakā luddā, avaṇṇe vaṇṇakārakā. </p>
	<p class="paratype40">129<b>.</b> </p>
	<p class="paratype21">“sattīhi lohakūṭehi, nettiṃsehi usūhi ca. </p>
	<p class="paratype22">haññamānā khāranadiṃ, papatanti avaṃsirā. </p>
	<p class="paratype40">130<b>.</b> </p>
	<p class="paratype21">“sāyaṃ pāto kūṭakārī, ayokūṭehi haññati. </p>
	<p class="paratype22">tato vantaṃ durattānaṃ, paresaṃ bhuñjare sadā. </p>
	<p class="paratype40">131<b>.</b> </p>
	<p class="paratype21">“dhaṅkā bheraṇḍakā gijjhā, kākolā ca ayomukhā. </p>
	<p class="paratype22">vipphandamānaṃ khādanti, naraṃ kibbisakārakaṃ. </p>
	<p class="paratype40">132<b>.</b> </p>
	<p class="paratype21">“ye migena migaṃ hanti, pakkhiṃ vā pana pakkhinā. </p>
	<p class="paratype22">asanto rajasā channā, gantā te nirayussadan”ti.</p>
	<p class="paratype03">tattha <b>dhammo patho</b>ti dasakusalakammapathadhammo khemo appaṭibhayo sugatimaggo. <b>visamajīvino</b>ti adhammena kappitajīvikā. <b>niraye te</b>ti te etesaṃ nibbattaniraye kathemi. <b>suṇohi me</b>ti mahāsatto raññā pitughātakānaṃ nibbattanirayaṃ pucchitopi pathamaṃ taṃ adassetvā aṭṭha mahāniraye soḷasa ca ussadaniraye dassetuṃ evamāha. kiṃkāraṇā? paṭhamañhi tasmiṃ dassiyamāne rājā phalitena hadayena tattheva mareyya, imesu pana nirayesu paccamānasatte disvā diṭṭhānugatiko hutvā “ahaṃ viya aññepi bahū pāpakammino atthi, ahaṃ etesaṃ antare paccissāmī”ti sañjātupatthambho arogo bhavissatīti te pana niraye dassento mahāsatto paṭhamaṃ iddhibalena pathaviṃ dvidhā katvā pacchā dassesi.</p>
	<p class="paratype03">tesaṃ vacanattho — nirayapālehi pajjalitāni nānāvudhāni gahetvā khaṇḍākhaṇḍikaṃ chinnā hīraṃ hīraṃ katā nerayikasattā punappunaṃ sañjīvanti etthāti <b>sañjīvo</b>. nirayapālā punappunaṃ nadantā vaggantā pajjalitāni nānāvudhāni gahetvā jalitāya lohapathaviyaṃ nerayike satte aparāparaṃ anubandhitvā paharitvā jalitapathaviyaṃ patite jalitakāḷasuttaṃ pātetvā jalitapharasuṃ gahetvā sayaṃ unnadantā mahantena aṭṭassarena viravante aṭṭhaṃse soḷasaṃse karontā ettha tacchantīti <b>kāḷasutto</b>. mahantā jalitāyapabbatā ghātenti etthāti <b>saṅghāto</b>. tattha kira satte navayojanāya jalitāya ayapathaviyā yāva kaṭito pavesetvā niccale karonti. atha puratthimato jalito ayapabbato samuṭṭhāya asani viya viravanto āgantvā te satte saṇhakaraṇiyaṃ tile pisanto viya gantvā pacchimadisāya tiṭṭhati, pacchimadisato samuṭṭhitopi tatheva gantvā puratthimadisāya tiṭṭhati. dve pana ekato samāgantvā ucchuyante ucchukhaṇḍāni viya pīḷenti. evaṃ tattha bahūni vassasatasahassāni dukkhaṃ anubhonti.</p>
	<p class="paratype03"><b>dve ca roruvā</b>ti jālaroruvo, dhūmaroruvo cāti dve. tattha jālaroruvo kappena saṇṭhitāhi rattalohajālāhi puṇṇo, dhūmaroruvo khāradhūmena puṇṇo. tesu jālaroruve paccantānaṃ navahi vaṇṇamukhehi jālā pavisitvā sarīraṃ dahanti, dhūmaroruve paccantānaṃ navahi vaṇamukhehi khāradhūmo pavisitvā piṭṭhaṃ viya sarīraṃ sedeti. ubhayatthapi paccantā sattā mahāviravaṃ viravantīti dvepi “roruvā”ti vuttā. jālānaṃ vā paccanasattānaṃ vā tesaṃ dukkhassa vā vīci antaraṃ natthi etthāti avīci, mahanto avīci <b>mahāvīci</b>. tattha hi puratthimādīhi bhittīhi jālā uṭṭhahitvā pacchimādīsu paṭihaññati, tā ca bhittiyo vinivijjhitvā purato yojanasataṃ gaṇhāti. heṭṭhā uṭṭhitā jālā upari paṭihaññati, upari uṭṭhitā heṭṭhā paṭihaññati. evaṃ tāvettha jālānaṃ vīci nāma natthi. tassa pana anto yojanasataṃ ṭhānaṃ khīravallipiṭṭhassa pūritanāḷi viya sattehi nirantaraṃ pūritaṃ catūhi iriyāpathehi paccantānaṃ sattānaṃ pamāṇaṃ natthi, na ca aññamaññaṃ byābādhenti, sakaṭṭhāneyeva paccanti. evamettha sattānaṃ vīci nāma natthi. yathā pana jivhagge cha madhubindūni sattamassa tambalohabinduno anudahanabalavatāya abbohārikāni honti, tathā tattha anudahanabalavatāya sesā cha akusalavipākupekkhā abbohārikā honti, dukkhameva nirantaraṃ paññāyati. evamettha dukkhassa vīci nāma natthi. svāyaṃ saha bhittīhi vikkhambhato aṭṭhārasādhikatiyojanasato, āvaṭṭato pana catupaṇṇāsādhikanavayojanasato, saha ussadehi dasa yojanasahassāni. evamassa mahantatā veditabbā.</p>
	<p class="paratype03">niccale satte tapatīti <b>tāpano</b>. ativiya tāpetīti <b>patāpano</b>. tattha tāpanasmiṃ tāva satte tālakkhandhappamāṇe jalitāyasūle nisīdāpenti. tato heṭṭhā pathavī jalati, sūlāni jalanti, sattā jalanti. evaṃ so nirayo niccale satte tapati. itarasmiṃ pana nibbattasatte jalantehi āvudhehi paharitvā jalitaṃ ayapabbataṃ āropenti. tesaṃ pabbatamatthake ṭhitakāle kammapaccayo vāto paharati. te tattha saṇṭhātuṃ asakkontā uddhaṃpādā adhosirā patanti. atha heṭṭhā ayapathavito jalitāni ayasūlāni uṭṭhahanti. te tāni matthakeneva paharitvā tesu vinividdhasarīrā jalantā paccanti. evamesa ativiya tāpetīti.</p>
	<p class="paratype03">bodhisatto pana ete niraye dassento paṭhamaṃ sañjīvaṃ dassetvā tattha paccante nerayikasatte disvā mahājanassa mahābhaye uppanne taṃ antaradhāpetvā puna pathaviṃ dvidhā katvā kāḷasuttaṃ dassesi, tatthapi paccamāne satte disvā mahājanassa mahābhaye uppanne tampi antaradhāpesīti evaṃ paṭipāṭiyā dassesi. tato rājānaṃ āmantetvā, “mahārāja, tayā imesu aṭṭhasu mahānirayesu paccamāne satte disvā appamādaṃ kātuṃ vaṭṭatī”ti vatvā puna tesaññeva mahānirayānaṃ kiccaṃ kathetuṃ <b>“iccete”</b>tiādimāha. tattha <b>akkhātā</b>ti mayā ca tuyhaṃ kathitā, porāṇakehi ca kathitāyeva. <b>ākiṇṇā</b>ti paripuṇṇā. <b>paccekā soḷasussadā</b>ti etesaṃ nirayānaṃ ekekassa catūsu dvāresu ekekasmiṃ cattāro cattāro katvā soḷasa soḷasa ussadanirayāti sabbepi sataṃ aṭṭhavīsati ca ussadanirayā aṭṭha ca mahānirayāti chattiṃsanirayasataṃ. <b>kadariyatāpanā</b>ti sabbete kadariyānaṃ tāpanā. balavadukkhatāya <b>ghorā</b>. kammanibbattānaṃ accīnaṃ atthitāya <b>accimanto</b>. bhayassa mahantatāya <b>mahabbhayā</b>. diṭṭhamattā vā sutamattā vā lomāni haṃsantīti <b>lomahaṃsanarūpā ca</b>. bhīsanatāya <b>bhesmā</b>. bhayajananatāya <b>paṭibhayā</b>. sukhābhāvena <b>dukhā. catukkaṇṇā</b>ti sabbepi caturassamañjūsasadisā. <b>vibhattā</b>ti catudvāravasena vibhattā. <b>bhāgaso mitā</b>ti dvāravīthīnaṃ vasena koṭṭhāse ṭhapetvā mitā. <b>ayasā paṭikujjitā</b>ti sabbepi navayojanikena ayakapālena paṭicchannā. <b>phuṭā tiṭṭhantī</b>ti sabbepi ettakaṃ ṭhānaṃ anupharitvā tiṭṭhanti.</p>
	<p class="paratype03"><b>uddhaṃpādā avaṃsirā</b>ti evaṃ tesu tesu nirayesu samparivattitvā punappunaṃ patamāne sandhāyāha. <b>ativattāro</b>ti pharusavācāhi atikkamitvā vattāro. mahānirayesu kira yebhuyyena dhammikasamaṇabrāhmaṇesu katāparādhāva paccanti, tasmā evamāha. <b>te bhūnahuno</b>ti te isīnaṃ ativattāro attano vuḍḍhiyā hatattā bhūnahuno koṭṭhāsakatā macchā viya paccanti. <b>asaṅkheyye</b>ti gaṇetuṃ asakkuṇeyye. <b>kibbisakārino</b>ti dāruṇakammakārino. <b>nikkhamanesino</b>ti nirayā nikkhamanaṃ esantāpi gavesantāpi nikkhamanadvāraṃ nādhigacchanti. <b>puratthimenā</b>ti yadā taṃ dvāraṃ apārutaṃ hoti, atha tadabhimukhā dhāvanti, tesaṃ tattha chaviādīni jhāyanti. dvārasamīpaṃ pattānañca tesaṃ taṃ pidhīyati, pacchimadvāraṃ apārutaṃ viya khāyati. esa nayo sabbattha. <b>na sādhurūpe</b>ti vuttappakāraṃ sappaṃ viya sādhurūpe isayo <b>na āsīde,</b> na pharusavacanena kāyakammena vā ghaṭṭento upagaccheyya. kiṃkāraṇā? saññatānaṃ tapassīnaṃ āsāditattā aṭṭhasu mahānirayesu mahādukkhassa anubhavitabbattā.</p>
	<p class="paratype03">idāni ye rājāno tathārūpe āsādetvā taṃ dukkhaṃ pattā, te dassetuṃ <b>“atikāyo”</b>tiādimāha. tattha <b>atikāyo</b>ti balasampanno mahākāyo. <b>mahissāso</b>ti mahādhanuggaho. <b>kekakādhipo</b>ti kekakaraṭṭhādhipati. <b>sahassabāhū</b>ti pañcahi dhanuggahasatehi bāhusahassena āropetabbaṃ dhanuṃ āropanasamatthatāya sahassabāhu. <b>vibhavaṅgato</b>ti vināsaṃ patto. vatthūni pana <b>sarabhaṅgajātake</b> (jā. 2.17.50 ādayo) vitthāritāni. <b>upahacca mana</b>nti attano cittaṃ padūsetvā. <b>mātaṅgasmi</b>nti mātaṅgapaṇḍite. vatthu <b>mātaṅgajātake</b> (jā. 1.15.1 ādayo) vaṇṇitaṃ. <b>kaṇhadīpāyanāsajjā</b>ti kaṇhadīpāyanaṃ āsajja. <b>yamasādhana</b>nti nirayapālakarañño āṇāpavattaṭṭhānaṃ. vatthu <b>ghaṭapaṇḍitajātake</b> (jā. 1.10.165 ādayo) vitthāritaṃ . <b>isinā</b>ti kapilatāpasena. <b>pāvekkhī</b>ti paviṭṭho. <b>cecco</b>ti cetiyarājā. <b>hīnatto</b>ti parihīnattabhāvo antarahitaiddhi. <b>pattapariyāya</b>nti pariyāyaṃ maraṇakālaṃ patvā. vatthu <b>cetiyajātake</b> (jā. 1.8.45 ādayo) kathitaṃ.</p>
	<p class="paratype03"><b>tasmā</b> <b>hī</b>ti yasmā cittavasiko hutvā isīsu aparajjhitvā aṭṭhasu mahānirayesu paccati, tasmā hi. <b>chandāgamana</b>nti chandādicatubbidhampi agatigamanaṃ. <b>paduṭṭhenā</b>ti kuddhena. <b>gantā so nirayaṃ adho</b>ti so tena adhogamaniyena kammena adhonirayameva gacchati. pāḷiyaṃ pana “nirayussadan”ti likhitaṃ, tassa ussadanirayaṃ gacchatīti attho. <b>vuḍḍhe</b>ti vayovuḍḍhe ca guṇavuḍḍhe ca. <b>anapaccā</b>ti bhavantarepi apaccaṃ vā dāyādaṃ vā na labhantīti attho. <b>tālavatthū</b>ti diṭṭhadhammepi chinnamūlatālo viya mahāvināsaṃ patvā niraye nibbattanti. <b>yo ca pabbajitaṃ hantī</b>ti yo bālajano samaṇaṃ hanati. <b>cirarattāyā</b>ti ciraṃ kālaṃ.</p>
	<p class="paratype03">evaṃ mahāsatto isiviheṭhakānaṃ paccananiraye dassetvā upari adhammikarājūnaṃ paccananiraye dassento <b>“yo cā”</b>tiādimāha. tattha <b>raṭṭhaviddhaṃsano</b>ti chandādivasena gantvā raṭṭhassa viddhaṃsano. <b>accisaṅghapareto</b>ti accisamūhaparikkhitto. <b>tejobhakkhassā</b>ti aggimeva khādantassa. <b>gattānī</b>ti tigāvute sarīre sabbaṅgapaccaṅgāni. <b>lomehi ca nakhehi cā</b>ti etehi saddhiṃ sabbāni ekajālāni honti. <b>tuttaṭṭīto</b>ti āneñjakāraṇaṃ kāriyamāno tuttehi viddho nāgo yathā nadati.</p>
	<p class="paratype03">evaṃ mahāsatto adhammikarājūnaṃ paccananiraye dassetvā idāni pitughātakādīnaṃ paccananiraye dassetuṃ <b>“yo lobhā”</b>tiādimāha. tattha <b>lobhā</b>ti yasadhanalobhena. <b>dosā vā</b>ti duṭṭhacittatāya vā. <b>nittaca</b>nti lohakumbhiyaṃ bahūni vasasahassāni pakkaṃ nīharitvā tigāvutamassa sarīraṃ nittacaṃ katvā jalitāya lohapathaviyaṃ pātetvā tiṇhehi ayasūlehi koṭṭetvā cuṇavicuṇṇaṃ karonti. <b>andhaṃ karitvā</b>ti, mahārāja, taṃ pitughātakaṃ nirayapālā jalitalohapathaviyaṃ uttānaṃ pātetvā jalitehi ayasūlehi akkhīni bhinditvā andhaṃ karitvā mukhe uṇhaṃ muttakarīsaṃ pakkhipitvā palālapīṭhaṃ viya naṃ parivattetvā kappena saṇṭhite khāre lohaudake nimujjāpenti. <b>tattaṃ pakkuthitamayoguḷañcā</b>ti puna pakkuthitaṃ gūthakalalañceva jalitāyoguḷañca khādāpenti. so pana taṃ āhariyamānaṃ disvā mukhaṃ pidheti. athassa dīghe ciratāpite jalamāne phāle ādāya mukhaṃ vikkhambhetvā vivaritvā rajjubaddhaṃ ayabalisaṃ khipitvā jivhaṃ nīharitvā tasmiṃ vivaṭe mukhe taṃ ayoguḷaṃ sampavisanti pakkhipanti. <b>rakkhasā</b>ti nirayapālā.</p>
	<p class="paratype03"><b>sāmā cā</b>ti, mahārāja, tassa pitughātakassa jivhaṃ balisena nikkaḍḍhitvā ayasaṅkūhi pathaviyaṃ nīhataṃ jivhaṃ sāmā soṇā sabalavaṇṇā sunakhā ca lohatuṇḍā gijjhā ca kākolasaṅghā ca aññe ca nānappakārā sakuṇā samāgantvā āvudhehi chindantā viya vibhajja kākapadākārena koṭṭhāse katvā vipphandamānaṃ salohitaṃ vighāsaṃ khādantā viya satte bhakkhayantīti attho. <b>taṃ daḍḍhatāla</b>nti taṃ pitughātakaṃ jhāyamānatālaṃ viya jalitasarīraṃ. <b>paribhinnagatta</b>nti tattha tattha paribhinnagattaṃ. <b>nippothayantā</b>ti jalitehi ayamuggarehi paharantā. <b>ratī hi tesa</b>nti tesaṃ nirayapālānaṃ sā rati kīḷā hoti. <b>dukhino panītare</b>ti itare pana nerayikasattā dukkhitā honti. <b>pettighātino</b>ti pitughātakā. iti imaṃ pitughātakānaṃ paccananirayaṃ disvā rājā bhītatasito ahosi.</p>
	<p class="paratype03">atha naṃ mahāsatto samassāsetvā mātughātakānaṃ paccananirayaṃ dassesi. <b>yamakkhaya</b>nti yamanivesanaṃ, nirayanti attho. <b>attakammaphalūpago</b>ti attano kammaphalena upagato. <b>amanussā</b>ti nirayapālā. <b>hantāraṃ janayantiyā</b>ti mātughātakaṃ. <b>vālehī</b>ti ayamakacivālehi veṭhetvā ayayantena pīḷayanti. <b>ta</b>nti taṃ mātughātakaṃ. <b>pāyentī</b>ti tassa pīḷiyamānassa ruhiraṃ gaḷitvā ayakapallaṃ pūreti. atha naṃ yantato nīharanti, tāvadevassa sarīraṃ pākatikaṃ hoti. taṃ pathaviyaṃ uttānaṃ nipajjāpetvā vilīnaṃ tambalohaṃ viya pakkuthitaṃ lohitaṃ pāyenti. <b>ogayha tiṭṭhatī</b>ti taṃ bahūni vassasahassāni ayayantehi pīḷetvā jegucche duggandhe paṭikūle mahante gūthakalalāavāṭe khipanti, so taṃ rahadaṃ ogayha ogāhitvā tiṭṭhati. <b>atikāyā</b>ti ekadoṇikanāvappamāṇasarīrā. <b>ayomukhā</b>ti ayasūcimukhā. <b>chaviṃ bhetvānā</b>ti chavimādiṃ katvā yāva aṭṭhimpi bhetvā aṭṭhimiñjampi khādanti. <b>saṃgiddhā</b>ti gadhitā mucchitā. na kevalañca khādanteva, adhomaggādīhi pana pavisitvā mukhādīhi nikkhamanti, vāmapassādīhi pavisitvā dakkhiṇapassādīhi nikkhamanti, sakalampi sarīraṃ chiddāvachiddaṃ karonti, so tattha atidukkhapareto viravanto paccati. <b>so cā</b>ti so mātughātako ca taṃ sataporisaṃ nirayaṃ patto sasīsako nimuggova hoti, tañca kuṇapaṃ samantā yojanasataṃ pūtikaṃ hutvā vāyati. <b>mātugho</b>ti mātughātako.</p>
	<p class="paratype03">evaṃ mahāsatto mātughātakānaṃ paccananirayaṃ dassetvā puna gabbhapātakānaṃ paccananirayaṃ dassento gāthamāha. <b>khuradhāramanukkammā</b>ti khuradhāranirayaṃ atikkamitvā. tattha kira nirayapālā mahantamahante khure upari dhāre katvā santharanti, tato yāhi gabbhapātanakharabhesajjāni pivitvā gabbhā pātitā, tā gabbhapātiniyo itthiyo jalitehi āvudhehi pothentā anubandhanti, tā tikhiṇakhuradhārāsu khaṇḍākhaṇḍikā hutvā punappunaṃ uṭṭhāya taṃ durabhisambhavaṃ khuradhāranirayaṃ akkamantiyo atikkamitvā nirayapālehi anubaddhā duggaṃ duratikkamaṃ visamaṃ vetaraṇiṃ nadiṃ patanti. tattha kammakāraṇaṃ <b>nimijātake</b> (jā. 2.22.421 ādayo) āvi bhavissati.</p>
	<p class="paratype03">evaṃ gabbhapātinīnaṃ nirayaṃ dassetvā mahāsatto yattha paradārikā ca aticāriniyo ca patantā paccanti, taṃ kaṇṭakasimbalinirayaṃ dassento <b>“ayomayā”</b>tiādimāha. tattha <b>ubhato abhilambantī</b>ti vetaraṇiyā ubhosu tīresu tāsaṃ simbalīnaṃ sākhā olambanti. <b>te accimanto</b>ti te pajjalitasarīrā sattā accimanto hutvā tiṭṭhanti. <b>yojana</b>nti tigāvutaṃ tesaṃ sarīraṃ, tato uṭṭhitajālāya pana saddhiṃ yojanaubbedhā honti. <b>ete vajantī</b>ti te paradārikā sattā nānāvidhehi āvudhehi koṭṭiyamānā ete simbaliniraye abhiruhanti. <b>te patantī</b>ti te bahūni vassasahassāni rukkhaviṭapesu laggā jhāyitvā puna nirayapālehi āvudhehi vihatā vivattā hutvā parivattitvā adhosīsakā patanti. <b>puthū</b>ti bahū. <b>vinividdhaṅgā</b>ti tesaṃ tato patanakāle heṭṭhā ayapathavito sūlāni uṭṭhahitvā tesaṃ matthakaṃ paṭicchanti, tāni tesaṃ adhomaggena nikkhamanti, te evaṃ sūlesu viddhasarīrā cirarattā sayanti. <b>dīgha</b>nti supinepi niddaṃ alabhantā dīgharattaṃ jaggantīti attho. <b>ratyā vivasāne</b>ti rattīnaṃ accayena, cirakālātikkamenāti attho . <b>pavajjantī</b>ti saṭṭhiyojanikaṃ jalitaṃ lohakumbhiṃ kappena saṇṭhitaṃ jalitatambaloharasapuṇṇaṃ lohakumbhiṃ nirayapālehi khittā paccanti. <b>dussīlā</b>ti paradārikā.</p>
	<p class="paratype03">evaṃ mahāsatto paradārikāticārikānaṃ paccanasimbalinirayaṃ dassetvā ito paraṃ sāmikavattasassusasuravattādīni apūrentīnaṃ paccanaṭṭhānaṃ pakāsento <b>“yā cā”</b>tiādimāha. tattha <b>atimaññatī</b>ti <b>bhisajātake</b> (jā. 1.14.78 ādayo) vuttaṃ sāmikavattaṃ akarontī atikkamitvā maññati. <b>jeṭṭhaṃ vā</b>ti sāmikassa jeṭṭhabhātaraṃ. <b>nanandara</b>nti sāmikassa bhaginiṃ. etesampi hi aññatarassa hatthapādapiṭṭhiparikammanhāpanabhojanādibhedaṃ vattaṃ apūrentī tesu hirottappaṃ anupaṭṭhapentī te atimaññati nāma, sāpi niraye nibbatti. <b>vaṅkenā</b>ti tassā sāmikavattādīnaṃ aparipūrikāya sāmikādayo akkositvā paribhāsitvā niraye nibbattāya lohapathaviyaṃ nipajjāpetvā ayasaṅkunā mukhaṃ vivaritvā balisena jivhaggaṃ nibbahanti, rajjubandhanena sabandhanaṃ kaḍḍhanti. <b>kimina</b>nti kimibharitaṃ. idaṃ vuttaṃ hoti — mahārāja, so nerayikasatto evaṃ nikkaḍḍhitaṃ attano byāmena byāmamattaṃ jivhaṃ āvudhehi koṭṭitakoṭṭitaṭṭhāne sañjātehi mahādoṇippamāṇehi kimīhi bharitaṃ passati. <b>viññāpetuṃ na sakkotī</b>ti nirayapāle yācitukāmopi kiñci vattuṃ na sakkoti. <b>tāpane</b>ti evaṃ sā tattha bahūni vassasahassāni paccitvā puna tāpanamahāniraye paccati.</p>
	<p class="paratype03">evaṃ mahāsatto sāmikavattasassusasuravattādīni apūrentīnaṃ paccananirayaṃ dassetvā idāni sūkarikādīnaṃ paccananiraye dassento <b>“orabbhikā”</b>tiādimāha . tattha <b>avaṇṇe vaṇṇakārakā</b>ti pesuññakārakā. <b>khāranadi</b>nti ete orabbhikādayo etehi sattiādīhi haññamānā vetaraṇiṃ nadiṃ patantīti attho. sesāni orabbhikādīnaṃ paccanaṭṭhānāni nimijātake āvi bhavissanti. <b>kuṭakārī</b>ti kūṭavinicchayassa ceva tulākūṭādīnañca kārake sandhāyetaṃ vuttaṃ. tattha kūṭavinicchayakūṭaṭṭakārakakūṭāgghāpanikānaṃ paccananirayā nimijātake āvi bhavissanti. <b>vanta</b>nti vamitakaṃ. <b>durattāna</b>nti duggatattabhāvānaṃ. idaṃ vuttaṃ hoti — mahārāja, te durattabhāvā sattā ayakūṭehi matthake bhijjamāne vamanti, tato taṃ vantaṃ jalitāyakapallehi tesu ekaccānaṃ mukhe khipanti, iti te paresaṃ vantaṃ bhuñjanti nāma. <b>bheraṇḍakā</b>ti siṅgālā. <b>vipphandamāna</b>nti adhomukhaṃ nipajjāpitaṃ nikkaḍḍhitajivhaṃ ito cito ca vipphandamānaṃ. <b>migenā</b>ti okacārakamigena. <b>pakkhinā</b>ti tathārūpeneva. <b>gantā te</b>ti gantāro te. <b>nirayussada</b>nti ussadanirayaṃ. pāḷiyaṃ pana “nirayaṃ adho”ti likhitaṃ. ayaṃ pana nirayo nimijātake āvi bhavissatīti.</p>
	<p class="paratype03">iti mahāsatto ettake niraye dassetvā idāni devalokavivaraṇaṃ katvā rañño devaloke dassento āha — </p>
	<p class="paratype40">133<b>.</b> </p>
	<p class="paratype21">“santo ca uddhaṃ gacchanti, suciṇṇenidha kammunā. </p>
	<p class="paratype22">suciṇṇassa phalaṃ passa, saindā devā sabrahmakā. </p>
	<p class="paratype40">134<b>.</b> </p>
	<p class="paratype21">“taṃ taṃ brūmi mahārāja, dhammaṃ raṭṭhapatī cara. </p>
	<p class="paratype22">tathā rāja carāhi dhammaṃ, yathā taṃ suciṇṇaṃ nānutappeyya pacchā”ti.</p>
	<p class="paratype03">tattha <b>santo</b>ti kāyādīhi upasantā. <b>uddha</b>nti devalokaṃ. <b>saindā</b>ti tattha tattha indehi saddhiṃ. mahāsatto hissa cātumahārājādike deve dassento, “mahārāja, cātumahārājike deve passa, cattāro mahārājāno passa, tāvatiṃse passa, sakkaṃ passā”ti evaṃ sabbepi saindake sabrahmake ca deve dassento “idampi suciṇṇassa phalaṃ idampi phalan”ti dassesi. <b>taṃ taṃ brūmī</b>ti tasmā taṃ bhaṇāmi. <b>dhamma</b>nti ito paṭṭhāya pāṇātipātādīni pañca verāni pahāya dānādīni puññāni karohīti. <b>yathā taṃ suciṇṇaṃ nānutappeyyā</b>ti yathā taṃ dānādipuññakammaṃ suciṇṇaṃ pitughātakammapaccayaṃ vippaṭisāraṃ paṭicchādetuṃ samatthatāya taṃ nānutappeyya, tathā taṃ suciṇṇaṃ cara, bahuṃ puññaṃ karohīti attho.</p>
	<p class="paratype03">so mahāsattassa dhammakathaṃ sutvā tato paṭṭhāya assāsaṃ paṭilabhi. bodhisatto pana kiñci kālaṃ tattha vasitvā attano vasanaṭṭhānaññeva gato.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepesa mayā assāsitoyevā”ti vatvā jātakaṃ samodhānesi “tadā rājā ajātasattu ahosi, isigaṇo buddhaparisā, saṃkiccapaṇḍito pana ahameva ahosin”ti. </p>
	<p class="paratype06">saṃkiccajātakavaṇṇanā dutiyā. </p>
	<p class="paratype01">jātakuddānaṃ — </p>
	<p class="paratype21">atha saṭṭhinipātamhi, suṇātha mama bhāsitaṃ. </p>
	<p class="paratype27">jātakasavhayano pavaro, soṇakārindamasavhayano. </p>
	<p class="paratype22">tathā vuttarathesabhakiccavaroti. </p>
	<p class="paratype06">saṭṭhinipātavaṇṇanā niṭṭhitā. </p> 
</body>
</html>