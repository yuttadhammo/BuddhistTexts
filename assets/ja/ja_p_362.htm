<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [356] 6. koraṇḍiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>1. maṇikuṇḍalavaggo</h4>
	<h5>[356] 6. koraṇḍiyajātakavaṇṇanā</h5>
	<p class="paratype03"><b>eko araññe</b>ti idaṃ satthā jetavane viharanto dhammasenāpatiṃ ārabbha kathesi. thero kira āgatāgatānaṃ dussīlānaṃ migaluddakamacchabandhādīnaṃ diṭṭhadiṭṭhānaññeva “sīlaṃ gaṇhatha, sīlaṃ gaṇhathā”ti sīlaṃ deti. te there garubhāvena tassa kathaṃ bhindituṃ asakkontā sīlaṃ gaṇhanti, gahetvā ca pana na rakkhanti, attano attano kammameva karonti. thero saddhivihārike āmantetvā “āvuso, ime manussā mama santike sīlaṃ gaṇhiṃsu, gaṇhitvā ca pana na rakkhantī”ti āha. “bhante, tumhe etesaṃ aruciyā sīlaṃ detha, ete tumhākaṃ kathaṃ bhindituṃ asakkontā gaṇhanti, tumhe ito paṭṭhāya evarūpānaṃ sīlaṃ mā adatthā”ti. thero anattamano ahosi. taṃ pavattiṃ sutvā bhikkhū dhammasabhāyaṃ kathaṃ samuṭṭhāpesuṃ — “āvuso, sāriputtatthero kira diṭṭhadiṭṭhānaññeva sīlaṃ detī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa diṭṭhadiṭṭhānaṃ ayācantānaññeva sīlaṃ detī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto takkasilāyaṃ disāpāmokkhassa ācariyassa jeṭṭhantevāsiko koraṇḍiyo nāma ahosi. tadā so ācariyo diṭṭhadiṭṭhānaṃ kevaṭṭādīnaṃ ayācantānaññeva “sīlaṃ gaṇhatha, sīlaṃ gaṇhathā”ti sīlaṃ deti. te gahetvāpi na rakkhanti ācariyo tamatthaṃ antevāsikānaṃ ārocesi. antevāsikā “bhante, tumhe etesaṃ aruciyā sīlaṃ detha, tasmā bhindanti, ito dāni paṭṭhāya yācantānaññeva dadeyyātha, mā ayācantānan”ti vadiṃsu. so vippaṭisārī ahosi, evaṃ santepi diṭṭhadiṭṭhānaṃ sīlaṃ detiyeva.</p>
	<p class="paratype03">athekadivasaṃ ekasmā gāmā manussā āgantvā brāhmaṇavācanakatthāya ācariyaṃ nimantayiṃsu. so koraṇḍiyamāṇavaṃ pakkositvā “tāta, ahaṃ na gacchāmi, tvaṃ ime pañcasate māṇave gahetvā tattha gantvā vācanakāni sampaṭicchitvā amhākaṃ dinnakoṭṭhāsaṃ āharā”ti pesesi. so gantvā paṭinivattanto antarāmagge ekaṃ kandaraṃ disvā cintesi “amhākaṃ ācariyo diṭṭhadiṭṭhānaṃ ayācantānaññeva sīlaṃ deti, ito dāni paṭṭhāya yathā yācantānaññeva deti, tathā naṃ karissāmī”ti. so tesu māṇavesu sukhanisinnesu uṭṭhāya mahantaṃ mahantaṃ selaṃ ukkhipitvā kandarāyaṃ khipi, punappunaṃ khipiyeva. atha naṃ te māṇavā uṭṭhāya “ācariya, kiṃ karosī”ti āhaṃsu. so na kiñci kathesi, te vegena gantvā ācariyassa ārocesuṃ. ācariyo āgantvā tena saddhiṃ sallapanto paṭhamaṃ gāthamāha — </p>
	<p class="paratype40">34<b>.</b> </p>
	<p class="paratype21">“eko araññe girikandarāyaṃ, paggayha paggayha silaṃ pavecchasi. </p>
	<p class="paratype22">punappunaṃ santaramānarūpo, koraṇḍiya ko nu tava yidhattho”ti.</p>
	<p class="paratype03">tattha <b>ko nu tava yidhattho</b>ti ko nu tava idha kandarāyaṃ silākhipanena attho.</p>
	<p class="paratype03">so tassa vacanaṃ sutvā ācariyaṃ pabodhetukāmo dutiyaṃ gāthamāha — </p>
	<p class="paratype40">35<b>.</b> </p>
	<p class="paratype21">“ahañhimaṃ sāgarasevitantaṃ, samaṃ karissāmi yathāpi pāṇi. </p>
	<p class="paratype22">vikiriya sānūni ca pabbatāni ca, tasmā silaṃ dariyā pakkhipāmī”ti.</p>
	<p class="paratype03">tattha <b>ahañhima</b>nti ahañhi imaṃ mahāpathaviṃ. <b>sāgarasevitanta</b>nti sāgarehi sevitaṃ cāturantaṃ. <b>yathāpi pāṇī</b>ti hatthatalaṃ viya samaṃ karissāmi. <b>vikiriyā</b>ti vikiritvā. <b>sānūni ca pabbatāni cā</b>ti paṃsupabbate ca silāpabbate ca.</p>
	<p class="paratype03">taṃ sutvā brāhmaṇo tatiyaṃ gāthamāha — </p>
	<p class="paratype40">36<b>.</b> </p>
	<p class="paratype21">“nayimaṃ mahiṃ arahati pāṇikappaṃ, samaṃ manusso karaṇāya meko. </p>
	<p class="paratype22">maññāmimaññeva dariṃ jigīsaṃ, koraṇḍiya hāhasi jīvalokan”ti.</p>
	<p class="paratype03">tattha <b>karaṇāya meko</b>ti karaṇāya eko kātuṃ na sakkotīti dīpeti. <b>maññāmimaññeva dariṃ jigīsa</b>nti ahaṃ maññāmi tiṭṭhatu pathavī, imaññeva ekaṃ dariṃ jigīsaṃ pūraṇatthāya vāyamanto silā pariyesanto upāyaṃ vicinantova tvaṃ imaṃ jīvalokaṃ hāhasi jahissasi, marissasīti attho.</p>
	<p class="paratype03">taṃ sutvā māṇavo catutthaṃ gāthamāha — </p>
	<p class="paratype40">37<b>.</b> </p>
	<p class="paratype21">“sace ayaṃ bhūtadharaṃ na sakkā, samaṃ manusso karaṇāya meko. </p>
	<p class="paratype22">evameva tvaṃ brahme ime manusse, nānādiṭṭhike nānayissasi te”ti.</p>
	<p class="paratype03">tassattho — sace ayaṃ eko manusso imaṃ bhūtadharaṃ pathaviṃ samaṃ kātuṃ na sakkā na samattho, evameva tvaṃ ime dussīlamanusse nānādiṭṭhike nānayissasi, te evaṃ “sīlaṃ gaṇhatha, sīlaṃ gaṇhathā”ti vadanto attano vasaṃ na ānayissasi, paṇḍitapurisāyeva hi pāṇātipātaṃ “akusalan”ti garahanti. saṃsāramocakādayo panettha kusalasaññino, te tvaṃ kathaṃ ānayissasi, tasmā diṭṭhadiṭṭhānaṃ sīlaṃ adatvā yācantānaññeva dehīti.</p>
	<p class="paratype03">taṃ sutvā ācariyo “yuttaṃ vadati koraṇḍiyo, idāni na evarūpaṃ karissāmī”ti attano viraddhabhāvaṃ ñatvā pañcamaṃ gāthamāha — </p>
	<p class="paratype40">38<b>.</b> </p>
	<p class="paratype21">“saṃkhittarūpena bhavaṃ mamatthaṃ, akkhāsi koraṇḍiya evametaṃ. </p>
	<p class="paratype22">yathā na sakkā pathavī samāyaṃ, kattuṃ manussena tathā manussā”ti.</p>
	<p class="paratype03">tattha <b>samāya</b>nti samaṃ ayaṃ. evaṃ ācariyo māṇavassa thutiṃ akāsi, sopi naṃ bodhetvā sayaṃ gharaṃ nesi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā brāhmaṇo sāriputto ahosi, koraṇḍiyamāṇavo pana ahameva ahosin”ti. </p>
	<p class="paratype06">koraṇḍiyajātakavaṇṇanā chaṭṭhā. </p> 
</body>
</html>