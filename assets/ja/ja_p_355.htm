<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [349] 9. sandhibhedajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>5. cūḷakuṇālavaggo</h4>
	<h5>[349] 9. sandhibhedajātakavaṇṇanā</h5>
	<p class="paratype03"><b>neva itthīsu sāmañña</b>nti idaṃ satthā jetavane viharanto pesuññasikkhāpadaṃ ārabbha kathesi. ekasmiṃ kira samaye satthā “chabbaggiyā bhikkhū pesuññaṃ upasaṃharantī”ti sutvā te pakkosāpetvā “saccaṃ kira tumhe, bhikkhave, bhikkhūnaṃ bhaṇḍanajātānaṃ kalahajātānaṃ vivādāpannānaṃ pesuññaṃ upasaṃharatha, tena anuppannāni ceva bhaṇḍanāni uppajjanti, uppannāni ca bhiyyobhāvāya saṃvattantī”ti pucchitvā “saccan”ti vutte te bhikkhū garahitvā “bhikkhave, pisuṇā vācā nāma tikhiṇasattipahārasadisā, daḷho vissāsopi tāya khippaṃ bhijjati, tañca pana gahetvā attano mettibhindanakajano sīhausabhasadiso hotī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa putto hutvā vayappatto takkasilāyaṃ uggahitasippo pitu accayena dhammena rajjaṃ kāresi. tadā eko gopālako araññe gokulesu gāvo paṭijaggitvā āgacchanto ekaṃ gabbhiniṃ asallakkhetvā pahāya āgato. tassā ekāya sīhiyā saddhiṃ vissāso uppajji. tā ubhopi daḷhamittā hutvā ekato vicaranti. aparabhāge gāvī vacchakaṃ, sīhī sīhapotakaṃ vijāyi. te ubhopi janā kulena āgatamettiyā daḷhamittā hutvā ekato vicaranti . atheko vanacarako araññaṃ pavisitvā tesaṃ vissāsaṃ disvā araññe uppajjanakabhaṇḍaṃ ādāya bārāṇasiṃ gantvā rañño datvā “api te, samma, kiñci araññe acchariyaṃ diṭṭhapubban”ti raññā puṭṭho “deva, aññaṃ kiñci na passāmi, ekaṃ pana sīhañca usabhañca aññamaññaṃ vissāsike ekato vicarante addasan”ti āha. “etesaṃ tatiye uppanne bhayaṃ bhavissati, yadā tesaṃ tatiyaṃ passati, atha me ācikkheyyāsī”ti. “sādhu, devā”ti. </p>
	<p class="paratype01">vanacarake pana bārāṇasiṃ gate eko siṅgālo sīhañca usabhañca upaṭṭhahi. vanacarako araññaṃ gantvā taṃ disvā “tatiyassa uppannabhāvaṃ rañño kathessāmī”ti nagaraṃ gato. siṅgālo cintesi “mayā ṭhapetvā sīhamaṃsañca usabhamaṃsañca aññaṃ akhāditapubbaṃ nāma natthi, ime bhinditvā imesaṃ maṃsaṃ khādissāmī”ti. so “ayaṃ taṃ evaṃ vadati, ayaṃ taṃ evaṃ vadatī”ti ubhopi te aññamaññaṃ bhinditvā na cirasseva kalahaṃ kāretvā maraṇākārappatte akāsi. vanacarakopi gantvā rañño “tesaṃ, deva, tatiyo uppanno”ti āha. “ko so”ti? “siṅgālo, devā”ti. rājā “so ubho mitte bhinditvā mārāpessati, mayaṃ tesaṃ matakāle sampāpuṇissāmā”ti vatvā rathaṃ abhiruyha vanacarakena maggadesakena gacchanto tesu aññamaññaṃ kalahaṃ katvā jīvitakkhayaṃ pattesu sampāpuṇi. siṅgālo pana haṭṭhatuṭṭho ekavāraṃ sīhassa maṃsaṃ khādati, ekavāraṃ usabhassa maṃsaṃ khādati. rājā te ubhopi jīvitakkhayappatte disvā rathe ṭhitova sārathinā saddhiṃ sallapanto imā gāthā abhāsi — </p>
	<p class="paratype40">189<b>.</b> </p>
	<p class="paratype21">“neva itthīsu sāmaññaṃ, nāpi bhakkhesu sārathi. </p>
	<p class="paratype22">athassa sandhibhedassa, passa yāva sucintitaṃ. </p>
	<p class="paratype40">190<b>.</b> </p>
	<p class="paratype21">“asi tikkhova maṃsamhi, pesuññaṃ parivattati. </p>
	<p class="paratype22">yatthūsabhañca sīhañca, bhakkhayanti migādhamā. </p>
	<p class="paratype40">191<b>.</b> </p>
	<p class="paratype21">“imaṃ so sayanaṃ seti, yamimaṃ passasi sārathi. </p>
	<p class="paratype22">yo vācaṃ sandhibhedassa, pisuṇassa nibodhati. </p>
	<p class="paratype40">192<b>.</b> </p>
	<p class="paratype21">“te janā sukhamedhanti, narā saggagatāriva. </p>
	<p class="paratype22">ye vācaṃ sandhibhedassa, nāvabodhanti sārathī”ti.</p>
	<p class="paratype03">tattha <b>neva itthīsū</b>ti samma sārathi, imesaṃ dvinnaṃ janānaṃ neva itthīsu sāmaññaṃ atthi na, bhakkhesupi. aññameva hi itthiṃ sīho sevati, aññaṃ usabho, aññaṃ bhakkhaṃ sīho khādati, aññaṃ usabhoti attho. <b>athassā</b>ti evaṃ kalahakāraṇe avijjamānepi atha imassa mittasandhibhedakassa duṭṭhasiṅgālassa “ubhinnaṃ maṃsaṃ khādissāmī”ti cintetvā ime mārentassa <b>passa yāva sucintitaṃ,</b> sucintitaṃ jātanti adhippāyo. <b>yatthā</b>ti yasmiṃ pesuññe parivattamāne. usabhañca sīhañca migādhamā siṅgālā khādanti, taṃ pesuññaṃ maṃsamhi tikhiṇo asi viya mittabhāvaṃ chindantameva parivattatīti dīpeti. </p>
	<p class="paratype01"><b>yamimaṃ passasī</b>ti samma sārathi, yaṃ imaṃ passasi imesaṃ dvinnaṃ matasayanaṃ, aññopi yo puggalo sandhibhedassa pisuṇassa pisuṇavācaṃ nibodhati gaṇhāti, so imaṃ sayanaṃ seti, evamevaṃ maratīti dasseti. <b>sukhamedhantī</b>ti sukhaṃ vindanti labhanti. <b>narā saggagatārivā</b>ti saggagatā dibbabhogasamaṅgino narā viya te sukhaṃ vindanti. <b>nāvabodhantī</b>ti na sārato paccenti, tādisaṃ pana vacanaṃ sutvā codetvā sāretvā mettiṃ abhinditvā pākatikāva hontīti.</p>
	<p class="paratype03">rājā imā gāthā bhāsitvā sīhassa kesaracammanakhadāṭhā gāhāpetvā nagarameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā bārāṇasirājā ahameva ahosin”ti. </p>
	<p class="paratype06">sandhibhedajātakavaṇṇanā navamā. </p> 
</body>
</html>