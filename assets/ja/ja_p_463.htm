<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [457] 3. dhammadevaputtajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>11. ekādasakanipāto</h3>
	<h4>[457] 3. dhammadevaputtajātakavaṇṇanā</h4>
	<p class="paratype03"><b>yasokaro puññakarohamasmī</b>ti idaṃ satthā jetavane viharanto devadattassa pathavipavesanaṃ ārabbha kathesi. tadā hi bhikkhū dhammasabhāyaṃ kathaṃ samuṭṭhāpesuṃ “āvuso, devadatto tathāgatena saddhiṃ paṭivirujjhitvā pathaviṃ paviṭṭho”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na idānevesa, bhikkhave, mama jinacakke pahāraṃ datvā pathaviṃ paviṭṭho, pubbepi dhammacakke pahāraṃ datvā pathaviṃ pavisitvā avīciparāyaṇo jātoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāmāvacaradevaloke dhammo nāma devaputto hutvā nibbatti, devadatto adhammo nāma. tesu dhammo dibbālaṅkārapaṭimaṇḍito dibbarathavaramabhiruyha accharāgaṇaparivuto manussesu sāyamāsaṃ bhuñjitvā attano attano gharadvāre sukhakathāya nisinnesu puṇṇamuposathadivase gāmanigamajanapadarājadhānīsu ākāse ṭhatvā “pāṇātipātādīhi dasahi akusalakammapathehi viramitvā mātupaṭṭhānadhammaṃ pitupaṭṭhānadhammaṃ tividhasucaritadhammañca pūretha, evaṃ saggaparāyaṇā hutvā mahantaṃ yasaṃ anubhavissathā”ti manusse dasa kusalakammapathe samādapento jambudīpaṃ padakkhiṇaṃ karoti. adhammo pana devaputto “pāṇaṃ hanathā”tiādinā nayena dasa akusalakammapathe samādapento jambudīpaṃ vāmaṃ karoti. atha tesaṃ ākāse rathā sammukhā ahesuṃ. atha nesaṃ parisā “tumhe kassa, tumhe kassā”ti pucchitvā “mayaṃ dhammassa, mayaṃ adhammassā”ti vatvā maggā okkamitvā dvidhā jātā. dhammopi adhammaṃ āmantetvā “samma, tvaṃ adhammo, ahaṃ dhammo, maggo mayhaṃ anucchaviko, tava rathaṃ okkāmetvā mayhaṃ maggaṃ dehī”ti paṭhamaṃ gāthamāha — </p>
	<p class="paratype40">26<b>.</b> </p>
	<p class="paratype21">“yasokaro puññakarohamasmi, sadātthuto samaṇabrāhmaṇānaṃ. </p>
	<p class="paratype22">maggāraho devamanussapūjito, dhammo ahaṃ dehi adhamma maggan”ti.</p>
	<p class="paratype03">tattha <b>yasokaro</b>ti ahaṃ devamanussānaṃ yasadāyako. dutiyapadepi eseva nayo. <b>sadātthuto</b>ti sadā thuto niccapasattho. tato parā — </p>
	<p class="paratype40">27<b>.</b> </p>
	<p class="paratype21">“adhammayānaṃ daḷhamāruhitvā, asantasanto balavāhamasmi. </p>
	<p class="paratype22">sa kissa hetumhi tavajja dajjaṃ, maggaṃ ahaṃ dhamma adinnapubbaṃ. </p>
	<p class="paratype40">28<b>.</b> </p>
	<p class="paratype21">“dhammo have pāturahosi pubbe, pacchā adhammo udapādi loke. </p>
	<p class="paratype22">jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā. </p>
	<p class="paratype40">29<b>.</b> </p>
	<p class="paratype21">“na yācanāya napi pātirūpā, na arahatā tehaṃ dadeyyaṃ maggaṃ. </p>
	<p class="paratype22">yuddhañca no hotu ubhinnamajja, yuddhamhi yo jessati tassa maggo. </p>
	<p class="paratype40">30<b>.</b> </p>
	<p class="paratype21">“sabbā disā anuvisaṭohamasmi, mahabbalo amitayaso atulyo. </p>
	<p class="paratype22">guṇehi sabbehi upetarūpo, dhammo adhamma tvaṃ kathaṃ vijessasi. </p>
	<p class="paratype40">31<b>.</b> </p>
	<p class="paratype21">“lohena ve haññati jātarūpaṃ, na jātarūpena hananti lohaṃ. </p>
	<p class="paratype22">sace adhammo hañchati dhammamajja, ayo suvaṇṇaṃ viya dassaneyyaṃ. </p>
	<p class="paratype40">32<b>.</b> </p>
	<p class="paratype21">“sace tuvaṃ yuddhabalo adhamma, na tuyha vuḍḍhā ca garū ca atthi. </p>
	<p class="paratype22">maggañca te dammi piyāppiyena, vācāduruttānipi te khamāmī”ti. — </p>
	<p class="paratype25">imā cha gāthā tesaññeva vacanapaṭivacanavasena kathitā.</p>
	<p class="paratype03">tattha <b>sa kissa hetumhi tavajja dajja</b>nti somhi ahaṃ adhammo adhammayānaṃ rathaṃ āruḷho abhīto balavā. kiṃkāraṇā ajja bho dhamma, kassaci adinnapubbaṃ maggaṃ tuyhaṃ dammīti. <b>pubbe</b>ti paṭhamakappikakāle imasmiṃ loke dasakusalakammapathadhammo ca pubbe pāturahosi, pacchā adhammo. <b>jeṭṭho cā</b>ti pure nibbattabhāvena ahaṃ jeṭṭho ca seṭṭho ca porāṇako ca, tvaṃ pana kaniṭṭho, tasmā maggā uyyāhīti vadati. <b>napi</b> pātirūpāti ahañhi te neva yācanāya na patirūpavacanena maggārahatāya maggaṃ dadeyyaṃ. <b>anuvisaṭo</b>ti ahaṃ catasso disā catasso anudisāti sabbā disā attano guṇena patthaṭo paññāto pākaṭo. <b>lohenā</b>ti ayamuṭṭhikena. <b>hañchatī</b>ti hanissati. <b>tuvaṃ yuddhabalo adhammā</b>ti sace tvaṃ yuddhabalosi adhamma. <b>vuḍḍhā ca garū cā</b>ti yadi tuyhaṃ “ime vuḍḍhā, ime garū paṇḍitā”ti evaṃ natthi. <b>piyāppiyenā</b>ti piyenāpi appiyenāpi dadanto piyena viya te maggaṃ dadāmīti attho.</p>
	<p class="paratype03">bodhisattena pana imāya gāthāya kathitakkhaṇeyeva adhammo rathe ṭhātuṃ asakkonto avaṃsiro pathaviyaṃ patitvā pathaviyā vivare dinne gantvā avīcimhiyeva nibbatti. etamatthaṃ viditvā bhagavā abhisambuddho hutvā sesagāthā abhāsi — </p>
	<p class="paratype40">33<b>.</b> </p>
	<p class="paratype21">“idañca sutvā vacanaṃ adhammo, avaṃsiro patito uddhapādo. </p>
	<p class="paratype22">yuddhatthiko ce na labhāmi yuddhaṃ, ettāvatā hoti hato adhammo. </p>
	<p class="paratype40">34<b>.</b> </p>
	<p class="paratype21">“khantībalo yuddhabalaṃ vijetvā, hantvā adhammaṃ nihanitva bhūmyā. </p>
	<p class="paratype22">pāyāsi vitto abhiruyha sandanaṃ, maggeneva atibalo saccanikkamo. </p>
	<p class="paratype40">35<b>.</b> </p>
	<p class="paratype21">“mātā pitā samaṇabrāhmaṇā ca, asammānitā yassa sake agāre. </p>
	<p class="paratype27">idheva nikkhippa sarīradehaṃ, kāyassa bhedā nirayaṃ vajanti te. </p>
	<p class="paratype22">yathā adhammo patito avaṃsiro. </p>
	<p class="paratype40">36<b>.</b> </p>
	<p class="paratype21">“mātā pitā samaṇabrāhmaṇā ca, susammānitā yassa sake agāre. </p>
	<p class="paratype27">idheva nikkhippa sarīradehaṃ, kāyassa bhedā sugatiṃ vajanti te. </p>
	<p class="paratype22">yathāpi dhammo abhiruyha sandanan”ti.</p>
	<p class="paratype03">tattha <b>yuddhatthiko ce</b>ti ayaṃ tassa vilāpo, so kirevaṃ vilapantoyeva patitvā pathaviṃ paviṭṭho . <b>ettāvatā</b>ti bhikkhave, yāvatā pathaviṃ paviṭṭho, tāvatā adhammo hato nāma hoti. <b>khantībalo</b>ti bhikkhave, evaṃ adhammo pathaviṃ paviṭṭho adhivāsanakhantībalo taṃ yuddhabalaṃ vijetvā vadhitvā bhūmiyaṃ nihanitvā pātetvā vittajātatāya <b>vitto</b> attano rathaṃ āruyha maggeneva <b>saccanikkamo</b> tathaparakkamo dhammadevaputto pāyāsi. <b>asammānitā</b>ti asakkatā. <b>sarīradeha</b>nti imasmiṃyeva loke sarīrasaṅkhātaṃ dehaṃ nikkhipitvā. <b>nirayaṃ vajantī</b>ti yassa pāpapuggalassa ete sakkārārahā gehe asakkatā, tathārūpā yathā adhammo patito avaṃsiro, evaṃ avaṃsirā nirayaṃ vajantīti attho. <b>sugatiṃ vajantī</b>ti yassa panete sakkatā, tādisā paṇḍitā yathāpi dhammo sandanaṃ abhiruyha devalokaṃ gato, evaṃ sugatiṃ vajantīti.</p>
	<p class="paratype03">satthā evaṃ dhammaṃ desetvā “na, bhikkhave, idāneva, pubbepi devadatto mayā saddhiṃ paṭivirujjhitvā pathaviṃ paviṭṭho”ti vatvā jātakaṃ samodhānesi — “tadā adhammo devaputto devadatto ahosi, parisāpissa devadattaparisā, dhammo pana ahameva, parisā buddhaparisāyevā”ti. </p>
	<p class="paratype06">dhammadevaputtajātakavaṇṇanā tatiyā. </p> 
</body>
</html>