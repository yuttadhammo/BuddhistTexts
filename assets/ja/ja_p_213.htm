<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [207] 7. assakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>6. nataṃdaḷhavaggo</h4>
	<h5>[207] 7. assakajātakavaṇṇanā</h5>
	<p class="paratype03"><b>ayamassakarājenā</b>ti idaṃ satthā jetavane viharanto purāṇadutiyikāpalobhanaṃ ārabbha kathesi. so hi bhikkhu satthārā “saccaṃ kira, tvaṃ bhikkhu, ukkaṇṭhitosī”ti puṭṭho “saccan”ti vatvā “kena ukkaṇṭhāpitosī”ti vutte “purāṇadutiyikāyā”ti āha. atha naṃ satthā “na idāneva tassā bhikkhu itthiyā tayi sineho atthi, pubbepi tvaṃ taṃ nissāya mahādukkhaṃ patto”ti vatvā atītaṃ āhari. </p>
	<p class="paratype01">atīte kāsiraṭṭhe pāṭalinagare assako nāma rājā rajjaṃ kāresi. tassa uparī nāma aggamahesī piyā ahosi manāpā abhirūpā dassanīyā pāsādikā atikkantā mānusavaṇṇaṃ, apattā dibbavaṇṇaṃ. sā kālamakāsi, tassā kālakiriyāya rājā sokābhibhūto ahosi dukkhī dummano. so tassā sarīraṃ doṇiyaṃ nipajjāpetvā telakalalaṃ pakkhipāpetvā heṭṭhāmañce ṭhapāpetvā nirāhāro rodamāno paridevamāno nipajji. mātāpitaro avasesañātakā mittāmaccabrāhmaṇagahapatikādayopi “mā soci, mahārāja, aniccā saṅkhārā”tiādīni vadantā saññāpetuṃ nāsakkhiṃsu. tassa vilapantasseva satta divasā atikkantā. tadā bodhisatto pañcābhiññāṭṭhasamāpattilābhī tāpaso hutvā himavantapadese viharanto ālokaṃ vaḍḍhetvā dibbena cakkhunā jambudīpaṃ olokento taṃ rājānaṃ tathā paridevamānaṃ disvā “etassa mayā avassayena bhavitabban”ti iddhānubhāvena ākāse uppatitvā rañño uyyāne otaritvā maṅgalasilāpaṭṭe kañcanapaṭimā viya nisīdi.</p>
	<p class="paratype03">atheko pāṭalinagaravāsī brāhmaṇamāṇavo uyyānaṃ gato bodhisattaṃ disvā vanditvā nisīdi. bodhisatto tena saddhiṃ paṭisanthāraṃ katvā “kiṃ, māṇava, rājā dhammiko”ti pucchi. “āma, bhante, dhammiko rājā, bhariyā panassa kālakatā, so tassā sarīraṃ doṇiyaṃ pakkhipāpetvā vilapamāno nipanno, ajja sattamo divaso, kissa tumhe rājānaṃ evarūpā dukkhā na mocetha, yuttaṃ nu kho tumhādisesu sīlavantesu saṃvijjamānesu rañño evarūpaṃ dukkhaṃ anubhavitun”ti. “na kho ahaṃ, māṇava, rājānaṃ jānāmi, sace pana so āgantvā maṃ puccheyya, ahamevassa tassā nibbattaṭṭhānaṃ ācikkhitvā rañño santikeyeva taṃ kathāpeyyan”ti. “tena hi, bhante, yāva rājānaṃ ānemi, tāva imeva nisīdathā”ti māṇavo bodhisattassa paṭiññaṃ gahetvā rañño santikaṃ gantvā tamatthaṃ ārocetvā “tassa dibbacakkhukassa santikaṃ gantuṃ vaṭṭatī”ti āha.</p>
	<p class="paratype03">rājā “upariṃ kira daṭṭhuṃ labhissāmī”ti tuṭṭhamānaso rathaṃ abhiruhitvā tattha gantvā bodhisattaṃ vanditvā ekamantaṃ nisinno — “saccaṃ kira tumhe deviyā nibbattaṭṭhānaṃ jānāthā”ti pucchi. “āma, mahārājā”ti. “kattha nibbattā”ti? “sā kho, mahārāja, rūpasmiṃyeva mattā pamādamāgamma kalyāṇakammaṃ akatvā imasmiṃyeva uyyāne gomayapāṇakayoniyaṃ nibbattā”ti . “nāhaṃ saddahāmī”ti. “tena hi te dassetvā kathāpemī”ti. “sādhu kathāpethā”ti. bodhisatto attano ānubhāvena “ubhopi gomayapiṇḍaṃ vaṭṭayamānā rañño purato āgacchantū”ti tesaṃ āgamanaṃ akāsi. te tatheva āgamiṃsu. bodhisatto taṃ dassento “ayaṃ te, mahārāja, uparidevī, taṃ jahitvā gomayapāṇakassa pacchato pacchato gacchati, passatha nan”ti āha. bhante “‘uparī nāma gomayapāṇakayoniyaṃ nibbattissatī’ti na saddahāmahan”ti. “kathāpemi naṃ, mahārājā”ti. “kathāpetha, bhante”ti.</p>
	<p class="paratype03">bodhisatto attano ānubhāvena taṃ kathāpento “uparī”ti āha. sā manussabhāsāya “kiṃ, bhante”ti āha. “tvaṃ atītabhave kā nāma ahosī”ti? “bhante, assakarañño aggamahesī uparī nāma ahosin”ti. “kiṃ pana te idāni assakarājā piyo, udāhu gomayapāṇako”ti? “bhante, so mayhaṃ purimajātiyā sāmiko, tadā ahaṃ imasmiṃ uyyāne tena saddhiṃ rūpasaddagandharasaphoṭṭhabbe anubhavamānā vicariṃ. idāni pana me bhavasaṅkhepagatakālato paṭṭhāya so kiṃ hoti, ahañhi idāni assakarājānaṃ māretvā tassa galalohitena mayhaṃ sāmikassa gomayapāṇakassa pāde makkheyyan”ti vatvā parisamajjhe manussabhāsāya imā gāthā avoca — </p>
	<p class="paratype40">113<b>.</b> </p>
	<p class="paratype21">“ayamassakarājena, deso vicarito mayā. </p>
	<p class="paratype22">anukāmaya kāmena, piyena patinā saha. </p>
	<p class="paratype40">114<b>.</b> </p>
	<p class="paratype21">“navena sukhadukkhena, porāṇaṃ apidhīyati. </p>
	<p class="paratype22">tasmā assakaraññāva, kīṭo piyataro mamā”ti.</p>
	<p class="paratype03">tattha <b>ayamassakarājena, deso vicarito mayā</b>ti ayaṃ ramaṇīyo uyyānapadeso pubbe mayā assakarājena saddhiṃ vicarito. <b>anukāmaya kāmenā</b>ti <b>anū</b>ti nipātamattaṃ, mayā taṃ kāmayamānāya tena maṃ kāmayamānena sahāti attho. <b>piyenā</b>ti tasmiṃ attabhāve piyena. <b>navena sukhadukkhena, porāṇaṃ apidhīyatī</b>ti, bhante, navena hi sukhena porāṇaṃ sukhaṃ, navena ca dukkhena porāṇaṃ dukkhaṃ pidhīyati paṭicchādīyati, esā lokassa dhammatāti dīpeti. <b>tasmā assakaraññāva, kīṭo piyataro mamā</b>ti yasmā navena porāṇaṃ pidhīyati, tasmā mama assakarājato sataguṇena sahassaguṇena kīṭova piyataroti.</p>
	<p class="paratype03">taṃ sutvā assakarājā vippaṭisārī hutvā tattha ṭhitova kuṇapaṃ nīharāpetvā sīsaṃ nhatvā bodhisattaṃ vanditvā nagaraṃ pavisitvā aññaṃ aggamahesiṃ katvā dhammena rajjaṃ kāresi. bodhisattopi rājānaṃ ovaditvā nissokaṃ katvā himavantameva agamāsi. </p>
	<p class="paratype01">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. “tadā uparī purāṇadutiyikā ahosi, assakarājā ukkaṇṭhito bhikkhu, māṇavo sāriputto, tāpaso pana ahameva ahosin”ti. </p>
	<p class="paratype06">assakajātakavaṇṇanā sattamā. </p> 
</body>
</html>