<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [50] 10. dummedhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>5. atthakāmavaggo</h4>
	<h5>[50] 10. dummedhajātakavaṇṇanā</h5>
	<p class="paratype03"><b>dummedhāna</b>nti idaṃ satthā jetavane viharanto lokatthacariyaṃ ārabbha kathesi. sā dvādasakanipāte <b>mahākaṇhajātake</b> (jā. 1.12.61 ādayo) āvi bhavissati.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa rañño aggamahesiyā kucchimhi paṭisandhiṃ gaṇhi. tassa mātukucchito nikkhantassa nāmaggahaṇadivase “brahmadattakumāro”ti nāmaṃ akaṃsu. so soḷasavassuddesiko hutvā takkasilāyaṃ sippaṃ uggaṇhitvā tiṇṇaṃ vedānaṃ pāraṃ gantvā aṭṭhārasannaṃ vijjaṭṭhānānaṃ nipphattiṃ pāpuṇi, athassa pitā oparajjaṃ adāsi. tasmiṃ samaye bārāṇasivāsino devatāmaṅgalikā honti, devatā namassanti, bahū ajeḷakakukkuṭabhūkarādayo vadhitvā nānappakārehi pupphagandhehi ceva maṃsalohitehi ca balikammaṃ karonti. bodhisatto cintesi “idāni sattā devatāmaṅgalikā, bahuṃ pāṇavadhaṃ karonti, mahājano yebhuyyena adhammasmiṃyeva niviṭṭho, ahaṃ pitu accayena rajjaṃ labhitvā ekampi akilametvā upāyeneva pāṇavadhaṃ kātuṃ na dassāmī”ti. so ekadivasaṃ rathaṃ abhiruyha nagarā nikkhanto addasa ekasmiṃ mahante vaṭarukkhe mahājanaṃ sannipatitaṃ, tasmiṃ rukkhe nibbattadevatāya santike puttadhītuyasadhanādīsu yaṃ yaṃ icchati, taṃ taṃ patthentaṃ. so taṃ disvā rathā oruyha taṃ rukkhaṃ upasaṅkamitvā gandhapupphehi pūjetvā udakena abhisekaṃ katvā rukkhaṃ padakkhiṇaṃ katvā devatāmaṅgaliko viya hutvā devataṃ namassitvā rathaṃ abhiruyha nagaraṃ pāvisi. tato paṭṭhāya imināva niyāmena antarantare tattha gantvā devatāmaṅgaliko viya pūjaṃ karoti.</p>
	<p class="paratype03">so aparena samayena pitu accayena rajje patiṭṭhāya catasso agatiyo vajjetvā dasa rājadhamme akopento dhammena rajjaṃ kārento cintesi “mayhaṃ manoratho matthakaṃ patto, rajje patiṭṭhitomhi. yaṃ panāhaṃ pubbe ekaṃ atthaṃ cintayiṃ, idāni taṃ matthakaṃ pāpessāmī”ti amacce ca brāhmaṇagahapatikādayo ca sannipātāpetvā āmantesi “jānātha bho mayā kena kāraṇena rajjaṃ pattan”ti? “na jānāma, devā”ti. “api vohaṃ asukaṃ nāma vaṭarukkhaṃ gandhādīhi pūjetvā añjaliṃ paggahetvā namassamāno diṭṭhapubbo”ti. “āma, devā”ti. tadāhaṃ patthanaṃ akāsiṃ “sace rajjaṃ pāpuṇissāmi, balikammaṃ te karissāmī”ti. “tassā me devatāya ānubhāvena idaṃ rajjaṃ laddhaṃ, idānissā balikammaṃ karissāmi, tumhe papañcaṃ akatvā khippaṃ devatāya balikammaṃ sajjethā”ti. “kiṃ kiṃ gaṇhāma, devā”ti? bho ahaṃ devatāya āyācamāno “ye mayhaṃ rajje pāṇātipātādīni pañca dussīlakammāni dasa akusalakammapathe samādāya vattissanti, te ghātetvā antavaṭṭimaṃsalohitādīhi balikammaṃ karissāmī”ti āyāciṃ. tasmā tumhe evaṃ bheriṃ carāpetha “amhākaṃ rājā uparājakāleyeva evaṃ āyāci ‘sacāhaṃ rajjaṃ pāpuṇissāmi, ye me rajje dussīlā bhavissanti, te sabbe ghātetvā balikammaṃ karissāmī’ti, so idāni pañcavidhaṃ dussīlakammaṃ dasavidhaṃ akusalakammapathaṃ samādāya vattamānānaṃ dussīlānaṃ sahassaṃ ghātetvā tesaṃ hadayamaṃsādīni gāhāpetvā devatāya balikammaṃ kātukāmo, evaṃ nagaravāsino jānantū”ti. evañca pana vatvā “yedāni ito paṭṭhāya dussīlakamme vattissanti, tesaṃ sahassaṃ ghātetvā yaññaṃ yajitvā āyācanato muccissāmī”ti etamatthaṃ pakāsento imaṃ gāthamāha — </p>
	<p class="paratype40">50<b>.</b> </p>
	<p class="paratype21">“dummedhānaṃ sahassena, yañño me upayācito. </p>
	<p class="paratype22">idāni khohaṃ yajissāmi, bahu adhammiko jano”ti.</p>
	<p class="paratype03">tattha <b>dummedhānaṃ sahassenā</b>ti “idaṃ kammaṃ kātuṃ vaṭṭati, idaṃ na vaṭṭatī”ti ajānanabhāvena, dasasu vā pana akusalakammapathesu samādāya vattanabhāvena duṭṭhā medhā etesanti dummedhā, tesaṃ dummedhānaṃ nippaññānaṃ bālapuggalānaṃ gaṇitvā gahitena sahassena. <b>yañño me upayācito</b>ti mayā devataṃ upasaṅkamitvā “evaṃ yajissāmī”ti yañño yācito. <b>idāni khohaṃ yajissāmī</b>ti so ahaṃ iminā āyācanena rajjassa paṭiladdhattā idāni yajissāmi. kiṃkāraṇā? idāni hi <b>bahu adhammiko jano,</b> tasmā idāneva naṃ gahetvā balikammaṃ karissāmīti.</p>
	<p class="paratype03">amaccā bodhisattassa vacanaṃ sutvā “sādhu, devā”ti dvādasayojanike bārāṇasinagare bheriṃ carāpesuṃ. bheriyā āṇaṃ sutvā ekampi dussīlakammaṃ samādāya ṭhito ekapurisopi nāhosi. iti yāva bodhisatto rajjaṃ kāresi, tāva ekapuggalopi pañcasu dasasu vā dussīlakammesu ekampi kammaṃ karonto na paññāyittha. evaṃ bodhisatto ekapuggalampi akilamento sakalaraṭṭhavāsino sīlaṃ rakkhāpetvā sayampi dānādīni puññāni katvā jīvitapariyosāne attano parisaṃ ādāya devanagaraṃ pūrento agamāsi.</p>
	<p class="paratype03">satthāpi “na, bhikkhave, tathāgato idāneva lokassa atthaṃ carati, pubbepi cariyevā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadāparisā buddhaparisā ahesuṃ, bārāṇasirājā pana ahameva ahosin”ti. </p>
	<p class="paratype06">dummedhajātakavaṇṇanā dasamā. </p>
	<p class="paratype06">atthakāmavaggo pañcamo. </p>
	<p class="paratype01">tassuddānaṃ — </p>
	<p class="paratype21">losakatissakapota, veḷukaṃ makasampi ca. </p>
	<p class="paratype27">rohiṇī ārāmadūsaṃ, vāruṇīdūsavedabbaṃ. </p>
	<p class="paratype22">nakkhattaṃ dummedhaṃ dasāti. </p>
	<p class="paratype06">paṭhamo paṇṇāsako. </p> 
</body>
</html>