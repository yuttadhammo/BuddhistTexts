<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [369] 9. mittavindakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>2. vaṇṇārohavaggo</h4>
	<h5>[369] 9. mittavindakajātakavaṇṇanā</h5>
	<p class="paratype03"><b>kyāhaṃ</b> <b>devānamakara</b>nti idaṃ satthā jetavane viharanto ekaṃ dubbacabhikkhuṃ ārabbha kathesi. vatthu <b>mahāmittavindakajātake</b> (jā. 1.5.100 ādayo) āvi bhavissati. ayaṃ pana mittavindako samudde khitto atriccho hutvā purato gantvā nerayikasattānaṃ paccanaṭṭhānaṃ ussadanirayaṃ disvā “ekaṃ nagaran”ti saññāya pavisitvā khuracakkaṃ assādesi. tadā bodhisatto devaputto hutvā ussadanirayacārikaṃ carati. so taṃ disvā pucchanto paṭhamaṃ gāthamāha — </p>
	<p class="paratype40">100<b>.</b> </p>
	<p class="paratype21">“kyāhaṃ devānamakaraṃ, kiṃ pāpaṃ pakataṃ mayā. </p>
	<p class="paratype22">yaṃ me sirasmiṃ ohacca, cakkaṃ bhamati matthake”ti.</p>
	<p class="paratype03">tattha <b>kyāhaṃ devānamakara</b>nti sāmi devaputta, kiṃ nāma ahaṃ devānaṃ akariṃ, kiṃ maṃ devā pothentīti. <b>kiṃ pāpaṃ pakataṃ mayā</b>ti dukkhamahantatāya vedanāppatto attanā kataṃ pāpaṃ asallakkhento evamāha. <b>yaṃ me</b>ti yena pāpena mama sirasmiṃ ohacca ohanitvā idaṃ khuracakkaṃ mama matthake bhamati, taṃ kiṃ nāmāti?</p>
	<p class="paratype03">taṃ sutvā bodhisatto dutiyaṃ gāthamāha — </p>
	<p class="paratype40">101<b>.</b> </p>
	<p class="paratype21">“atikkamma ramaṇakaṃ, sadāmattañca dūbhakaṃ. </p>
	<p class="paratype22">brahmattarañca pāsādaṃ, kenatthena idhāgato”ti.</p>
	<p class="paratype03">tattha <b>ramaṇaka</b>nti phalikapāsādaṃ. <b>sadāmatta</b>nti rajatapāsādaṃ. <b>dūbhaka</b>nti maṇipāsādaṃ. <b>brahmattarañca pāsāda</b>nti suvaṇṇapāsādañca. <b>kenatthenā</b>ti tvaṃ etesu ramaṇakādīsu catasso aṭṭha soḷasa dvattiṃsāti etā devadhītaro pahāya te pāsāde atikkamitvā kena kāraṇena idha āgatoti.</p>
	<p class="paratype03">tato mittavindako tatiyaṃ gāthamāha — </p>
	<p class="paratype40">102<b>.</b> </p>
	<p class="paratype21">“ito bahutarā bhogā, atra maññe bhavissare. </p>
	<p class="paratype22">iti etāya saññāya, passa maṃ byasanaṃ gatan”ti.</p>
	<p class="paratype03">tattha <b>ito bahutarā</b>ti imesu catūsu pāsādesu bhogehi atirekatarā bhavissanti.</p>
	<p class="paratype03">tato bodhisatto sesagāthā abhāsi — </p>
	<p class="paratype40">103<b>.</b> </p>
	<p class="paratype21">“catubbhi aṭṭhajjhagamā, aṭṭhāhipi ca soḷasa. </p>
	<p class="paratype27">soḷasāhi ca bāttiṃsa, atricchaṃ cakkamāsado. </p>
	<p class="paratype22">icchāhatassa posassa, cakkaṃ bhamati matthake. </p>
	<p class="paratype40">104<b>.</b> </p>
	<p class="paratype21">“uparivisālā duppūrā, icchā visaṭagāminī. </p>
	<p class="paratype22">ye ca taṃ anugijjhanti, te honti cakkadhārino”ti.</p>
	<p class="paratype03">tattha <b>uparivisālā</b>ti mittavindaka taṇhā nāmesā āseviyamānā uparivisālā hoti patthaṭā, mahāsamuddo viya duppūrā, rūpādīsu ārammaṇesu taṃ taṃ ārammaṇaṃ icchamānāya icchāya patthaṭāya visaṭagāminī, tasmā ye purisā taṃ evarūpaṃ taṇhaṃ anugijjhanti, punappunaṃ giddhā hutvā gaṇhanti. <b>te honti cakkadhārino</b>ti te etaṃ khuracakkaṃ dhārentīti vadati.</p>
	<p class="paratype03">mittavindakaṃ pana kathentameva nipisamānaṃ taṃ khuracakkaṃ bhassi, tena so puna kathetuṃ nāsakkhi. devaputto attano devaṭṭhānameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā mittavindako dubbacabhikkhu ahosi, devaputto pana ahameva ahosin”ti. </p>
	<p class="paratype06">mittavindakajātakavaṇṇanā navamā. </p> 
</body>
</html>