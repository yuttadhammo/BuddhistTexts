<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [129] 9. aggikabhāradvājajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>13. kusanāḷivaggo</h4>
	<h5>[129] 9. aggikabhāradvājajātakavaṇṇanā</h5>
	<p class="paratype03"><b>nāyaṃ</b> <b>sikhā puññahetū</b>ti idaṃ satthā jetavane viharanto kuhakaññeva bhikkhuṃ ārabbha kathesi.</p>
	<p class="paratype03">atītasmiñhi bārāṇasiyaṃ brahmadatte rajjaṃ kārente bodhisatto mūsikarājā hutvā araññe vasati. atheko siṅgālo davaḍāhe uṭṭhite palāyituṃ asakkonto ekasmiṃ rukkhe sīsaṃ āhacca aṭṭhāsi. tassa sakalasarīre lomāni jhāyiṃsu, rukkhaṃ āhacca ṭhitaṭṭhāne pana matthake cūḷā viya thokāni lomāni aṭṭhaṃsu. so ekadivasaṃ soṇḍiyaṃ pānīyaṃ pivanto chāyaṃ olokento cūḷaṃ disvā “uppannaṃ dāni me bhaṇḍamūlan”ti araññe vicaranto taṃ mūsikādariṃ disvā “imā mūsikā vañcetvā khādissāmī”ti heṭṭhā vuttanayeneva avidūre aṭṭhāsi. atha naṃ bodhisatto gocarāya caranto disvā “sīlavā ayan”ti saññāya upasaṅkamitvā “tvaṃ kinnāmosī”ti pucchi. “ahaṃ aggikabhāradvājo nāmā”ti. “atha kasmā āgatosī”ti? “tumhākaṃ rakkhanatthāyā”ti. “kinti katvā amhe rakkhissasī”ti? “ahaṃ aṅguṭṭhagaṇanaṃ nāma jānāmi, tumhākaṃ pātova nikkhamitvā gocarāya gamanakāle ‘ettakā’ti gaṇetvā paccāgamanakālepi gaṇessāmi, evaṃ sāyaṃ pātaṃ gaṇento rakkhissāmī”ti. “tena hi rakkha mātulā”ti. so “sādhū”ti sampaṭicchitvā nikkhamanakāle “eko dve tayo”ti gaṇetvā paccāgamanakālepi tatheva gaṇetvā sabbapacchimaṃ gahetvā khādati. sesaṃ purimasadisameva.</p>
	<p class="paratype03">idha pana mūsikarājā nivattitvā ṭhito “bho aggikabhāradvāja, nāyaṃ tava dhammasudhammatāya matthake cūḷā ṭhapitā, kucchikāraṇā pana ṭhapitā”ti vatvā imaṃ gāthamāha — </p>
	<p class="paratype40">129<b>.</b> </p>
	<p class="paratype21">“nāyaṃ sikhā puññahetu, ghāsahetu ayaṃ sikhā. </p>
	<p class="paratype22">nāguṭṭhigaṇanaṃ yāti, alaṃ te hotu aggikā”ti.</p>
	<p class="paratype03">tattha <b>nāguṭṭhigaṇanaṃ yātī</b>ti “aṅguṭṭhigaṇanā”ti aṅguṭṭhagaṇanā vuccati, ayaṃ mūsikagaṇo aṅguṭṭhagaṇanaṃ na gacchati na upeti na pūreti, parikkhayaṃ gacchatīti attho. <b>alaṃ te hotu aggikā</b>ti siṅgālaṃ nāmena ālapanto āha. ettāvatā te alaṃ hotu, na ito paraṃ mūsike khādissasi . amhehi vā tayā saddhiṃ saṃvāso alaṃ hotu, na mayaṃ idāni tayā saddhiṃ vasissāmātipi attho. sesaṃ purimasadisameva.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi “tadā siṅgālo ayaṃ bhikkhu ahosi, mūsikarājā pana ahameva ahosin”ti. </p>
	<p class="paratype06">aggikabhāradvājajātakavaṇṇanā navamā. </p> 
</body>
</html>