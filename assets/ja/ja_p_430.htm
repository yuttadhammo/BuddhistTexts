<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [424] 8. ādittajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>8. aṭṭhakanipāto</h3>
	<h4>[424] 8. ādittajātakavaṇṇanā</h4>
	<p class="paratype03"><b>ādittasmi</b>nti idaṃ satthā jetavane viharanto asadisadānaṃ ārabbha kathesi. asadisadānaṃ <b>mahāgovindasuttavaṇṇanāto</b> (dī. ni. aṭṭha. 2.296) vitthāretvā kathetabbaṃ. tassa pana dinnadivasato dutiyadivase dhammasabhāyaṃ kathaṃ samuṭṭhāpesuṃ “āvuso, kosalarājā vicinitvāva, puññakkhettaṃ ñatvā buddhappamukhassa ariyasaṅghassa asadisadānaṃ adāsī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “anacchariyaṃ, bhikkhave, rañño vicinitvā anuttare puññakkhette dānapatiṭṭhāpanaṃ, porāṇakapaṇḍitāpi vicinitvāva mahādānaṃ adaṃsū”ti vatvā atītaṃ āhari.</p>
	<p class="paratype03">atīte siviraṭṭhe roruvanagare roruvamahārājā nāma dasa rājadhamme akopetvā catūhi saṅgahavatthūhi janaṃ saṅgaṇhanto mahājanassa mātāpituṭṭhāne ṭhatvā kapaṇaddhikavanibbakayācakādīnaṃ mahādānaṃ pavattesi. tassa samuddavijayā nāma aggamahesī ahosi paṇḍitā ñāṇasampannā. so ekadivasaṃ dānaggaṃ olokento “mayhaṃ dānaṃ dussīlā lolasattā bhuñjanti, taṃ maṃ na hāseti, ahaṃ kho pana sīlavantānaṃ aggadakkhiṇeyyānaṃ paccekabuddhānaṃ dātukāmo, te ca himavantapadese vasanti, ko nu kho te nimantetvā ānessati, kaṃ pesessāmī”ti cintetvā tamatthaṃ deviyā ārocesi. atha naṃ sā āha “mahārāja, mā cintayittha, amhākaṃ dātabbadānabalena sīlabalena saccabalena pupphāni pesetvā paccekabuddhe nimantetvā tesaṃ āgatakāle sabbaparikkhārasampannadānaṃ dassāmā”ti. rājā “sādhū”ti sampaṭicchitvā “sakalanagaravāsino sīlaṃ samādiyantū”ti nagare bheriṃ carāpetvā sayampi saparijano uposathaṅgāni adhiṭṭhāya mahādānaṃ pavattetvā sumanapupphapuṇṇaṃ suvaṇṇasamuggaṃ gāhāpetvā pāsādā oruyha rājaṅgaṇe ṭhatvā pañcaṅgāni pathaviyaṃ patiṭṭhāpetvā pācīnadisābhimukho vanditvā “pācīnadisāya arahante vandāmi, sace amhākaṃ koci guṇo atthi, amhesu anukampaṃ katvā amhākaṃ bhikkhaṃ gaṇhathā”ti vatvā satta pupphamuṭṭhiyo khipi. pācīnadisāya paccekabuddhānaṃ abhāvena punadivase nāgamiṃsu. dutiyadivase dakkhiṇadisaṃ namassi, tatopi nāgatā. tatiyadivase pacchimadisaṃ namassi, tatopi nāgatā. catutthadivase uttaradisaṃ namassi, namassitvā ca pana “uttarahimavantapadesavāsino paccekabuddhā amhākaṃ bhikkhaṃ gaṇhantū”ti satta pupphamuṭṭhiyo vissajjesi. pupphāni gantvā nandamūlakapabbhāre pañcannaṃ paccekabuddhasatānaṃ upari patiṃsu.</p>
	<p class="paratype03">te āvajjamānā raññā attano nimantitabhāvaṃ ñatvā punadivase satta paccekabuddhe āmantetvā “mārisā, rājā vo nimanteti, tassa saṅgahaṃ karothā”ti vadiṃsu. satta paccekabuddhā ākāsenāgantvā rājadvāre otariṃsu. te disvā rājā somanassajāto vanditvā pāsādaṃ āropetvā mahantaṃ sakkāraṃ katvā dānaṃ datvā bhattakiccapariyosāne punadivasatthāya punadivasatthāyāti evaṃ cha divase nimantetvā sattame divase sabbaparikkhāradānaṃ sajjetvā sattaratanakhacitāni mañcapīṭhādīni paññapetvā ticīvarādike sabbasamaṇaparibhoge sattannaṃ paccekabuddhānaṃ santike ṭhapetvā “mayaṃ ime parikkhāre tumhākaṃ demā”ti vatvā tesaṃ bhattakiccapariyosāne rājā ca devī ca ubhopi namassamānā aṭṭhaṃsu. atha nesaṃ anumodanaṃ karonto saṅghatthero dve gāthā abhāsi — </p>
	<p class="paratype40">69<b>.</b> </p>
	<p class="paratype21">“ādittasmiṃ agārasmiṃ, yaṃ nīharati bhājanaṃ. </p>
	<p class="paratype22">taṃ tassa hoti atthāya, no ca yaṃ tattha ḍayhati. </p>
	<p class="paratype40">70<b>.</b> </p>
	<p class="paratype21">“evamādīpito loko, jarāya maraṇena ca. </p>
	<p class="paratype22">nīharetheva dānena, dinnaṃ hoti sunīhatan”ti.</p>
	<p class="paratype03">tattha <b>ādittasmi</b>nti taṅkhaṇe pajjalite. <b>bhājana</b>nti upakaraṇaṃ. <b>no ca yaṃ tattha ḍayhatī</b>ti yaṃ pana tattha ḍayhati, antamaso tiṇasanthāropi, sabbaṃ tassa anupakaraṇameva hoti. <b>jarāya maraṇena cā</b>ti desanāsīsametaṃ, atthato panesa ekādasahi aggīhi ādīpito nāma. <b>nīharethevā</b>ti tato ekādasati aggīhi pajjalitalokā dasavidhadānavatthubhedaṃ taṃ taṃ parikkhāradānaṃ cetanāya nikkaḍḍhetheva. <b>dinnaṃ hotī</b>ti appaṃ vā bahuṃ vā yaṃ dinnaṃ, tadeva sunīhataṃ nāma hotīti.</p>
	<p class="paratype03">evaṃ saṅghatthero anumodanaṃ katvā “appamatto hohi, mahārājā”ti rañño ovādaṃ datvā ākāse uppatitvā pāsādakaṇṇikaṃ dvidhā katvā gantvā nandamūlakapabbhāreyeva otari. tassa dinnaparikkhāropi teneva saddhiṃ uppatitvā nandamūlakapabbhāreyeva otari. rañño ca deviyā ca sakalasarīraṃ pītiyā puṇṇaṃ ahosi. evaṃ tasmiṃ gate avasesāpi — </p>
	<p class="paratype40">71<b>.</b> </p>
	<p class="paratype21">“yo dhammaladdhassa dadāti dānaṃ, uṭṭhānavīriyādhigatassa jantu. </p>
	<p class="paratype22">atikkamma so vetaraṇiṃ yamassa, dibbāni ṭhānāni upeti macco. </p>
	<p class="paratype40">72<b>.</b> </p>
	<p class="paratype21">“dānañca yuddhañca samānamāhu, appāpi santā bahuke jinanti. </p>
	<p class="paratype22">appampi ce saddahāno dadāti, teneva so hoti sukhī parattha. </p>
	<p class="paratype40">73<b>.</b> </p>
	<p class="paratype21">“viceyya dānaṃ sugatappasatthaṃ, ye dakkhiṇeyyā idha jīvaloke. </p>
	<p class="paratype22">etesu dinnāni mahapphalāni, bījāni vuttāni yathā sukhette. </p>
	<p class="paratype40">74<b>.</b> </p>
	<p class="paratype21">“yo pāṇabhūtāni aheṭhayaṃ caraṃ, parūpavādā na karoti pāpaṃ. </p>
	<p class="paratype22">bhīruṃ pasaṃsanti na tattha sūraṃ, bhayā hi santo na karonti pāpaṃ. </p>
	<p class="paratype40">75<b>.</b> </p>
	<p class="paratype21">“hīnena brahmacariyena, khattiye upapajjati. </p>
	<p class="paratype22">majjhimena ca devattaṃ, uttamena visujjhati. </p>
	<p class="paratype40">76<b>.</b> </p>
	<p class="paratype21">“addhā hi dānaṃ bahudhā pasatthaṃ, dānā ca kho dhammapadaṃva seyyo. </p>
	<p class="paratype22">pubbeva hi pubbatareva santo, nibbānamevajjhagamuṃ sapaññā”ti. — </p>
	<p class="paratype25">evamekekāya gāthāya anumodanaṃ katvā tatheva agamiṃsu saddhiṃ parikkhārehi.</p>
	<p class="paratype03">tattha <b>dhammaladdhassā</b>ti khīṇāsavaṃ ādiṃ katvā yāva sukkhavipassakayogāvacaro puggalo dhammassa laddhattā dhammaladdho nāma. sveva uṭṭhānavīriyena tassa dhammassa adhigatattā uṭṭhānavīriyādhigato nāma. tassa puggalassa yo jantu dadāti dānanti attho, dhammena laddhassa uṭṭhānasaṅkhātena vīriyena adhigatassa deyyadhammassa aggaṃ gahetvā yo jantu sīlavantesu dānaṃ dadātītipi attho. upayogatthe vā sāmivacanaṃ katvāpettha attho veditabbo. <b>vetaraṇi</b>nti desanāsīsametaṃ, aṭṭha mahāniraye soḷasa ca ussade atikkamitvāti attho. <b>dibbāni ṭhānāni upetī</b>ti devaloke uppajjati.</p>
	<p class="paratype03"><b>samānamāhū</b>ti sadisaṃ vadanti. khayabhīrukassa hi dānaṃ natthi, bhayabhīrukassa yuddhaṃ natthi. jīvite ālayaṃ vijahitvā yujjantova yujjhituṃ sakkoti, bhogesu ālayaṃ vijahitvā dāyako dātuṃ sakkoti, teneva taṃ ubhayaṃ “samānan”ti vadanti. <b>appāpi santā</b>ti thokāpi samānā pariccattajīvitā bahuke jinanti, evameva appāpi muñcacetanā bahumpi maccheracittaṃ lobhādiṃ vā kilesagahanaṃ jināti. <b>appampi ce</b>ti thokampi ce deyyadhammaṃ kammañca phalañca saddahanto deti. <b>teneva so</b>ti tena parittadeyyadhammavatthukena parittakenāpi cāgena so parattha sukhī hoti, mahārājāti.</p>
	<p class="paratype03"><b>viceyya dāna</b>nti dakkhiṇañca dakkhiṇeyyañca vicinitvā dinnadānaṃ. tattha yaṃ vā taṃ vā adatvā aggaṃ paṇītaṃ deyyadhammaṃ vicinitvā dadanto dakkhiṇaṃ vicināti nāma, yesaṃ tesaṃ vā adatvā sīlādiguṇasampanne vicinitvā tesaṃ dadanto dakkhiṇeyyaṃ vicināti nāma. <b>sugatappasattha</b>nti evarūpaṃ dānaṃ buddhehi pasatthaṃ. tattha dakkhiṇeyyavicinanaṃ dassetuṃ <b>“ye dakkhiṇeyyā”</b>tiādi vuttaṃ. tattha <b>dakkhiṇeyyā</b>ti dakkhiṇāya anucchavikā buddhādayo.</p>
	<p class="paratype03"><b>pāṇabhūtānī</b>ti pāṇasaṅkhātāni bhūtāni. <b>aheṭhayaṃ cara</b>nti kāruññena aviheṭhayanto caramāno. <b>parūpavādā</b>ti parūpavādabhayena pāpaṃ na karoti. <b>bhīru</b>nti upavādabhīrukaṃ. <b>na tattha sūra</b>nti yo pana ayonisomanasikārena tasmiṃ upavāde sūro hoti, taṃ paṇḍitā nappasaṃsanti. <b>bhayā hī</b>ti upavādabhayena hi paṇḍitā pāpaṃ na karonti.</p>
	<p class="paratype03"><b>hīnena brahmacariyenā</b>ti bāhiratitthāyatane tāva methunaviratisīlamattakaṃ hīnaṃ brahmacariyaṃ nāma, tena khattiyakule uppajjati. jhānassa upacāramattaṃ majjhimaṃ, tena devaloke uppajjati. aṭṭha samāpattiyo uttamaṃ, tena brahmaloke uppajjanto visujjhati nāma. sāsane pana sīlavantasseva ekaṃ devanikāyaṃ paṇidhāya brahmacariyaṃ hīnaṃ nāma, parisuddhasīlasseva samāpattinibbattanaṃ majjhimaṃ nāma, parisuddhasīle ṭhatvā vipassanaṃ vaḍḍhetvā arahattuppatti uttamaṃ nāma.</p>
	<p class="paratype03">osānagāthāya ayamattho — mahārāja, kiñcāpi ekaṃseneva dānaṃ bahudhā pasatthaṃ vaṇṇitaṃ, dānato pana samathavipassanāsaṅkhātaṃ nibbānasaṅkhātañca dhammakoṭṭhāsabhūtaṃ dhammapadameva uttaritaraṃ. kiṃkāraṇā? pubbeva hi imasmiṃ kappe kassapadasabalādayo pubbatareva vessabhūdasabalādayo santo sappurisā sapaññā samathavipassanaṃ bhāvetvā nibbānameva ajjhagamuṃ adhigatāti.</p>
	<p class="paratype03">evaṃ satta paccekabuddhā anumodanāya rañño amatamahānibbānaṃ vaṇṇetvā rājānaṃ appamādena ovaditvā vuttanayeneva attano vasanaṭṭhānameva gatā. rājāpi saddhiṃ aggamahesiyā dānaṃ datvā yāvajīvaṃ ṭhatvā tato cavitvā saggapuraṃ pūresi.</p>
	<p class="paratype03">satthā imaṃ dhammadesanaṃ āharitvā “evaṃ pubbepi paṇḍitā viceyya dānaṃ adaṃsū”ti vatvā jātakaṃ samodhānesi — “tadā paccekabuddhā parinibbāyiṃsu, samuddavijayā rāhulamātā ahosi, roruvamahārājā pana ahameva ahosin”ti. </p>
	<p class="paratype06">ādittajātakavaṇṇanā aṭṭhamā. </p> 
</body>
</html>