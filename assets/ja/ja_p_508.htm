<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [502] 6. cūḷahaṃsajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>15. vīsatinipāto</h3>
	<h4>[502] 6. cūḷahaṃsajātakavaṇṇanā</h4>
	<p class="paratype03"><b>ete haṃsā pakkamantī</b>ti idaṃ satthā veḷuvane viharanto ānandatherassa jīvitapariccāgameva ārabbha kathesi. tadāpi hi dhammasabhāyaṃ therassa guṇakathaṃ kathentesu bhikkhūsu satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi ānandena mamatthāya jīvitaṃ pariccattamevā”ti vatvā atītaṃ āhari.</p>
	<p class="paratype03">atīte bārāṇasiyaṃ bahuputtako nāma rājā rajjaṃ kāresi. khemā nāmassa aggamahesī ahosi. tadā mahāsatto suvaṇṇahaṃsayoniyaṃ nibbattitvā navutihaṃsasahassaparivuto cittakūṭe vasi. tadāpi devī vuttanayeneva supinaṃ disvā rañño suvaṇṇavaṇṇahaṃsassa dhammadesanāsavanadohaḷaṃ ārocesi. rājāpi amacce pucchitvā “suvaṇṇavaṇṇahaṃsā nāma cittakūṭapabbate vasantī”ti ca sutvā khemaṃ nāma saraṃ kāretvā nānappakārāni nivāpadhaññāni ropāpetvā catūsu kaṇṇesu devasikaṃ abhayaghosanaṃ ghosāpesi, ekañca luddaputtaṃ haṃsānaṃ gahaṇatthāya payojesi. tassa payojitākāro ca, tena tattha sakuṇānaṃ upaparikkhitabhāvo ca, suvaṇṇahaṃsānaṃ āgatakāle rañño ārocetvā pāsānaṃ oḍḍitaniyāmo ca, mahāsattassa pāse baddhaniyāmo ca, sumukhassa haṃsasenāpatino tīsu haṃsaghaṭāsu taṃ adisvā nivattanañca sabbaṃ <b>mahāhaṃsajātake</b> (jā. 2.21.89 ādayo) āvi bhavissati. idhāpi mahāsatto yaṭṭhipāse bajjhitvā pāsayaṭṭhiyaṃ olambantoyeva gīvaṃ pasāretvā haṃsānaṃ gatamaggaṃ olokento sumukhaṃ āgacchantaṃ disvā “āgatakāle naṃ vīmaṃsissāmī”ti cintetvā tasmiṃ āgate tisso gāthā abhāsi — </p>
	<p class="paratype40">133<b>.</b> </p>
	<p class="paratype21">“ete haṃsā pakkamanti, vakkaṅgā bhayameritā. </p>
	<p class="paratype22">harittaca hemavaṇṇa, kāmaṃ sumukha pakkama. </p>
	<p class="paratype40">134<b>.</b> </p>
	<p class="paratype21">“ohāya maṃ ñātigaṇā, ekaṃ pāsavasaṃ gataṃ. </p>
	<p class="paratype22">anapekkhamānā gacchanti, kiṃ eko avahiyyasi. </p>
	<p class="paratype40">135<b>.</b> </p>
	<p class="paratype21">“pateva patataṃ seṭṭha, natthi baddhe sahāyatā. </p>
	<p class="paratype22">mā anīghāya hāpesi, kāmaṃ sumukha pakkamā”ti.</p>
	<p class="paratype03">tattha <b>bhayameritā</b>ti bhayeritā bhayatajjitā bhayacalitā. <b>harittaca hemavaṇṇā</b>ti dvīhipi vacanehi tamevālapati. <b>kāma</b>nti suvaṇṇattaca, suvaṇṇavaṇṇa, sundaramukha ekaṃsena pakkamāhiyeva, kiṃ te idhāgamanenāti vadati. <b>ohāyā</b>ti maṃ jahitvā uppatitā. <b>anapekkhamānā</b>ti te mama ñātakā mayi anapekkhāva gacchanti. <b>patevā</b>ti uppateva. <b>mā anīghāyā</b>ti ito gantvā pattabbāya niddukkhabhāvāya vīriyaṃ mā hāpesi.</p>
	<p class="paratype03">tato sumukho paṅkapiṭṭhe nisīditvā gāthamāha — </p>
	<p class="paratype40">136<b>.</b> </p>
	<p class="paratype21">“nāhaṃ dukkhaparetoti, dhataraṭṭha tuvaṃ jahe. </p>
	<p class="paratype22">jīvitaṃ maraṇaṃ vā me, tayā saddhiṃ bhavissatī”ti.</p>
	<p class="paratype03">tattha <b>dukkhapareto</b>ti mahārāja, “tvaṃ maraṇadukkhapareto”ti ettakeneva nāhaṃ taṃ jahāmi.</p>
	<p class="paratype03">evaṃ sumukhena sīhanāde kathite dhataraṭṭho gāthamāha — </p>
	<p class="paratype40">137<b>.</b> </p>
	<p class="paratype21">“etadariyassa kalyāṇaṃ, yaṃ tvaṃ sumukha bhāsasi. </p>
	<p class="paratype22">tañca vīmaṃsamānohaṃ, patatetaṃ avassajin”ti.</p>
	<p class="paratype03">tattha <b>etadariyassā</b>ti yaṃ tvaṃ “nāhaṃ taṃ jahe”ti bhāsasi, etaṃ ācārasampannassa ariyassa kalyāṇaṃ uttamavacanaṃ. <b>patateta</b>nti ahañca na taṃ vissajjetukāmova evaṃ avacaṃ, atha kho taṃ vīmaṃsamāno “patatū”ti etaṃ vacanaṃ avassajiṃ, gacchāti taṃ avocanti attho.</p>
	<p class="paratype03">evaṃ tesaṃ kathentānaññeva luddaputto daṇḍamādāya vegenāgato. sumukho dhataraṭṭhaṃ assāsetvā tassābhimukho gantvā apacitiṃ dassetvā haṃsarañño guṇe kathesi. tāvadeva luddo muducitto ahosi. so tassa muducittakaṃ ñatvā puna gantvā haṃsarājameva assāsento aṭṭhāsi. luddopi haṃsarājānaṃ upasaṅkamitvā chaṭṭhaṃ gāthamāha — </p>
	<p class="paratype40">138<b>.</b> </p>
	<p class="paratype21">“apadena padaṃ yāti, antalikkhacaro dijo. </p>
	<p class="paratype22">ārā pāsaṃ na bujjhi tvaṃ, haṃsānaṃ pavaruttamā”ti.</p>
	<p class="paratype03">tattha <b>apadena pada</b>nti mahārāja, tumhādiso antalikkhacaro dijo apade ākāse padaṃ katvā yāti. <b>na bujjhi tva</b>nti so tvaṃ evarūpo dūratova imaṃ pāsaṃ na bujjhi na jānīti pucchati.</p>
	<p class="paratype03">mahāsatto āha — </p>
	<p class="paratype40">139<b>.</b> </p>
	<p class="paratype21">“yadā parābhavo hoti, poso jīvitasaṅkhaye. </p>
	<p class="paratype22">atha jālañca pāsañca, āsajjāpi na bujjhatī”ti.</p>
	<p class="paratype03">tattha <b>yadā parābhavo</b>ti samma luddaputta, yadā parābhavo avuḍḍhi vināso sampatto hoti, atha poso jīvitasaṅkhaye patte jālañca pāsañca patvāpi na jānātīti attho.</p>
	<p class="paratype03">luddo haṃsarañño kathaṃ abhinanditvā sumukhena saddhiṃ sallapanto tisso gāthā abhāsi — </p>
	<p class="paratype40">140<b>.</b> </p>
	<p class="paratype21">“ete haṃsā pakkamanti, vakkaṅgā bhayameritā. </p>
	<p class="paratype22">harittaca hemavaṇṇa, tvaññeva avahiyyasi. </p>
	<p class="paratype40">141<b>.</b> </p>
	<p class="paratype21">“ete bhutvā ca pivitvā ca, pakkamanti vihaṅgamā. </p>
	<p class="paratype22">anapekkhamānā vakkaṅgā, tvaññeveko upāsasi. </p>
	<p class="paratype40">142<b>.</b> </p>
	<p class="paratype21">“kiṃ nu tyāyaṃ dijo hoti, mutto baddhaṃ upāsasi. </p>
	<p class="paratype22">ohāya sakuṇā yanti, kiṃ eko avahiyyasī”ti.</p>
	<p class="paratype03">tattha <b>tvaññevā</b>ti tvameva ohiyyasīti pucchati. <b>upāsasī</b>ti payirupāsasi.</p>
	<p class="paratype03">sumukho āha — </p>
	<p class="paratype40">143<b>.</b> </p>
	<p class="paratype21">“rājā me so dijo mitto, sakhā pāṇasamo ca me. </p>
	<p class="paratype22">neva naṃ vijahissāmi, yāva kālassa pariyāyan”ti.</p>
	<p class="paratype03">tattha <b>yāva kālassa pariyāya</b>nti luddaputta, yāva jīvitakālassa pariyosānaṃ ahaṃ etaṃ na vijahissāmiyeva.</p>
	<p class="paratype03">taṃ sutvā luddo pasannacitto hutvā “sacāhaṃ evaṃ sīlasampannesu imesu aparajjhissāmi, pathavīpi me vivaraṃ dadeyya, kiṃ me rañño santikā laddhena dhanena, vissajjessāmi nan”ti cintetvā gāthamāha — </p>
	<p class="paratype40">144<b>.</b> </p>
	<p class="paratype21">“yo ca tvaṃ sakhino hetu, pāṇaṃ cajitumicchasi. </p>
	<p class="paratype22">so te sahāyaṃ muñcāmi, hotu rājā tavānugo”ti.</p>
	<p class="paratype03">tattha <b>yo ca tva</b>nti yo nāma tvaṃ. <b>so</b>ti so ahaṃ. <b>tavānugo</b>ti esa haṃsarājā tava vasaṃ anugato hotu, tayā saddhiṃ ekaṭṭhāne vasatu.</p>
	<p class="paratype03">evañca pana vatvā dhataraṭṭhaṃ yaṭṭhipāsato otāretvā saratīraṃ netvā pāsaṃ muñcitvā muducittena lohitaṃ dhovitvā nhāruādīni paṭipādesi. tassa muducittatāya mahāsattassa pāramitānubhāvena ca tāvadeva pādo sacchavi ahosi, baddhaṭṭhānampi na paññāyi. sumukho bodhisattaṃ oloketvā tuṭṭhacitto anumodanaṃ karonto gāthamāha — </p>
	<p class="paratype40">145<b>.</b> </p>
	<p class="paratype21">“evaṃ luddaka nandassu, saha sabbehi ñātibhi. </p>
	<p class="paratype22">yathāhamajja nandāmi, muttaṃ disvā dijādhipan”ti.</p>
	<p class="paratype03">taṃ sutvā luddo “gacchatha, sāmī”ti āha. atha naṃ mahāsatto “kiṃ pana tvaṃ samma, maṃ attano atthāya bandhi, udāhu aññassa āṇattiyā”ti pucchitvā tena tasmiṃ kāraṇe ārocite “kiṃ nu kho me itova cittakūṭaṃ gantuṃ seyyo, udāhu nagaran”ti vimaṃsanto “mayi nagaraṃ gate luddaputto dhanaṃ labhissati, deviyā dohaḷo paṭippassambhissati, sumukhassa mittadhammo pākaṭo bhavissati, tathā mama ñāṇabalaṃ, khemañca saraṃ abhayadakkhiṇaṃ katvā labhissāmi, tasmā nagarameva gantuṃ seyyo”ti sanniṭṭhānaṃ katvā “ludda, tvaṃ amhe kājenādāya rañño santikaṃ nehi, sace no rājā vissajjetukāmo bhavissati, vissajjessatī”ti āha. rājāno nāma sāmi, kakkhaḷā, gacchatha tumheti. mayaṃ tādisaṃ luddampi mudukaṃ karimha, rañño ārādhane amhākaṃ bhāro, nehiyeva no, sammāti. so tathā akāsi. rājā haṃse disvāva somanassajāto hutvā dvepi haṃse kañcanapīṭhe nisīdāpetvā madhulāje khādāpetvā madhurodakaṃ pāyetvā añjaliṃ paggayha dhammakathaṃ āyāci. haṃsarājā tassa sotukāmataṃ viditvā paṭhamaṃ tāva paṭisanthāramakāsi . tatrimā haṃsassa ca rañño ca vacanapaṭivacanagāthāyo honti — </p>
	<p class="paratype40">146<b>.</b> </p>
	<p class="paratype21">“kaccinnu bhoto kusalaṃ, kacci bhoto anāmayaṃ. </p>
	<p class="paratype22">kacci raṭṭhamidaṃ phītaṃ, dhammena manusāsasi. </p>
	<p class="paratype40">147<b>.</b> </p>
	<p class="paratype21">“kusalaṃ ceva me haṃsa, atho haṃsa anāmayaṃ. </p>
	<p class="paratype22">atho raṭṭhamidaṃ phītaṃ, dhammena manusāsahaṃ. </p>
	<p class="paratype40">148<b>.</b> </p>
	<p class="paratype21">“kacci bhoto amaccesu, doso koci na vijjati. </p>
	<p class="paratype22">kacci ārā amittā te, chāyā dakkhiṇatoriva. </p>
	<p class="paratype40">149<b>.</b> </p>
	<p class="paratype21">“athopi me amaccesu, doso koci na vijjati. </p>
	<p class="paratype22">atho ārā amittā me, chāyā dakkhiṇatoriva. </p>
	<p class="paratype40">150<b>.</b> </p>
	<p class="paratype21">“kacci te sādisī bhariyā, assavā piyabhāṇinī. </p>
	<p class="paratype22">puttarūpayasūpetā, tava chandavasānugā. </p>
	<p class="paratype40">151<b>.</b> </p>
	<p class="paratype21">“atho me sādisī bhariyā, assavā piyabhāṇinī. </p>
	<p class="paratype22">puttarūpayasūpetā, mama chandavasānugā. </p>
	<p class="paratype40">152<b>.</b> </p>
	<p class="paratype21">“kacci te bahavo puttā, sujātā raṭṭhavaḍḍhana. </p>
	<p class="paratype22">paññājavena sampannā, sammodanti tato tato. </p>
	<p class="paratype40">153<b>.</b> </p>
	<p class="paratype21">“satameko ca me puttā, dhataraṭṭha mayā sutā. </p>
	<p class="paratype22">tesaṃ tvaṃ kiccamakkhāhi, nāvarujjhanti te vaco”ti.</p>
	<p class="paratype03">tattha <b>kusala</b>nti ārogyaṃ, itaraṃ tasseva vevacanaṃ. <b>phīta</b>nti kacci te idaṃ raṭṭhaṃ phītaṃ subhikkhaṃ, dhammena ca naṃ anusāsasīti pucchati. <b>doso</b>ti aparādho. <b>chāyā dakkhiṇatorivā</b>ti yathā nāma dakkhiṇadisābhimukhā chāyā na vaḍḍhati, evaṃ te kacci amittā na vaḍḍhantīti vadati. <b>sādisī</b>ti jātigottakulapadesehi samānā. evarūpā hi aticārinī na hoti. <b>assavā</b>ti vacanapaṭiggāhikā. <b>puttarūpayasūpetā</b>ti puttehi ca rūpena ca yasena ca upetā. <b>paññājavenā</b>ti paññāvegena paññaṃ javāpetvā tāni tāni kiccāni paricchindituṃ samatthāti pucchati. <b>sammodanti tato tato</b>ti yattha yattha niyuttā honti, tato tato sammodanteva, na virujjhantīti pucchati. <b>mayā sutā</b>ti mayā vissutā. mañhi loko “bahuputtarājā”ti vadati, iti te maṃ nissāya vissutā pākaṭā jātāti mayā sutā nāma hontīti vadati. <b>tesaṃ tvaṃ kiccamakkhāhī</b>ti tesaṃ mama puttānaṃ “idaṃ nāma karontū”ti tvaṃ kiccamakkhāhi, na te vacanaṃ avarujjhanti, ovādaṃ nesaṃ dehīti adhippāyenevamāha.</p>
	<p class="paratype03">taṃ sutvā mahāsatto tassa ovādaṃ dento pañca gāthā abhāsi — </p>
	<p class="paratype40">154<b>.</b> </p>
	<p class="paratype21">“upapannopi ce hoti, jātiyā vinayena vā. </p>
	<p class="paratype22">atha pacchā kurute yogaṃ, kicche āpāsu sīdati. </p>
	<p class="paratype40">155<b>.</b> </p>
	<p class="paratype21">“tassa saṃhīrapaññassa, vivaro jāyate mahā. </p>
	<p class="paratype22">rattimandhova rūpāni, thūlāni manupassati. </p>
	<p class="paratype40">156<b>.</b> </p>
	<p class="paratype21">“asāre sārayogaññū, matiṃ na tveva vindati. </p>
	<p class="paratype22">sarabhova giriduggasmiṃ, antarāyeva sīdati. </p>
	<p class="paratype40">157<b>.</b> </p>
	<p class="paratype21">“hīnajaccopi ce hoti, uṭṭhātā dhitimā naro. </p>
	<p class="paratype22">ācārasīlasampanno, nise aggīva bhāsati. </p>
	<p class="paratype40">158<b>.</b> </p>
	<p class="paratype21">“etaṃ me upamaṃ katvā, putte vijjāsu vācaya. </p>
	<p class="paratype22">saṃvirūḷhetha medhāvī, khette bījaṃva vuṭṭhiyā”ti.</p>
	<p class="paratype03">tattha <b>vinayenā</b>ti ācārena. <b>pacchā kurute yoga</b>nti yo ce sikkhitabbasikkhāsu daharakāle yogaṃ vīriyaṃ akatvā pacchā mahallakakāle karoti, evarūpo pacchā tathārūpe dukkhe vā āpadāsu vā uppannāsu sīdati, attānaṃ uddharituṃ na sakkoti. <b>tassa saṃhīrapaññassā</b>ti tassa asikkhitattā tato tato haritabbapaññassa niccaṃ calabuddhino. <b>vivaro</b>ti bhogādīnaṃ chiddaṃ, parihānīti attho. <b>rattimandho</b>ti rattandho. idaṃ vuttaṃ hoti — “yathā rattandho rattikāṇo rattiṃ candobhāsādīhi thūlarūpāneva passati, sukhumāni passituṃ na sakkoti, evaṃ asikkhito saṃhīrapañño kismiñcideva bhaye uppanne sukhumāni kiccāni passituṃ na sakkoti, oḷārikeyeva passati, tasmā tava putte daharakāleyeva sikkhāpetuṃ vaṭṭatī”ti.</p>
	<p class="paratype03"><b>asāre</b>ti nissāre lokāyatavedasamaye. <b>sārayogaññū</b>ti sārayutto esa samayoti maññamāno. <b>matiṃ na tveva vindatī</b>ti bahuṃ sikkhitvāpi paññaṃ na labhatiyeva. <b>giriduggasmi</b>nti so evarūpo yathā nāma sarabho attano vasanaṭṭhānaṃ āgacchanto antarāmagge visamampi samanti maññamāno giridugge vegenāgacchanto narakapapātaṃ patitvā antarāyeva sīdati, āvāsaṃ na pāpuṇāti, evametaṃ asāraṃ lokāyatavedasamayaṃ sārasaññāya uggahetvā mahāvināsaṃ pāpuṇāti. tasmā tava putte atthanissitesu vaḍḍhiāvahesu kiccesu yojetvā sikkhāpehīti. <b>nise aggīvā</b>ti mahārāja, hīnajātikopi uṭṭhānādiguṇasampanno rattiṃ aggikkhandho viya obhāsati. <b>etaṃ me</b>ti etaṃ mayā vuttaṃ rattandhañca aggikkhandhañca upamaṃ katvā tava putte vijjāsu vācaya, sikkhitabbayuttāsu sikkhāsu yojehi. evaṃ yutto hi yathā sukhette suvuṭṭhiyā bījaṃ saṃvirūhati, tatheva medhāvī saṃvirūhati, yasena ca bhogehi ca vaḍḍhatīti.</p>
	<p class="paratype03">evaṃ mahāsatto sabbarattiṃ rañño dhammaṃ desesi, deviyā dohaḷo paṭippassambhi. mahāsatto aruṇuggamanavelāyameva rājānaṃ pañcasu sīlesu patiṭṭhapetvā appamādena ovaditvā saddhiṃ sumukhena uttarasīhapañjarena nikkhamitvā cittakūṭameva gato.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, pubbepi iminā mamatthāya jīvitaṃ pariccattamevā”ti vatvā jātakaṃ samodhānesi — “tadā luddo channo ahosi, rājā sāriputto, devī khemābhikkhunī, haṃsaparisā sākiyagaṇo, sumukho ānando, haṃsarājā pana ahameva ahosin”ti. </p>
	<p class="paratype06">cūḷahaṃsajātakavaṇṇanā chaṭṭhā. </p> 
</body>
</html>