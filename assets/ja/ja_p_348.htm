<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [342] 2. vānarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>5. cūḷakuṇālavaggo</h4>
	<h5>[342] 2. vānarajātakavaṇṇanā</h5>
	<p class="paratype03"><b>asakkhiṃ</b> <b>vata attāna</b>nti idaṃ satthā veḷuvane viharanto devadattassa vadhāya parisakkanaṃ ārabbha kathesi. vatthu (jā. aṭṭha. 2.2ṣusumārajātakavaṇṇanā) heṭṭhā vitthāritameva.</p>
	<p class="paratype03">atīte pana bārāṇasiyaṃ brahmadatte rajjaṃ kārente bodhisatto himavantapadese kapiyoniyaṃ nibbattitvā vayappatto gaṅgātīre vasi. athekā antogaṅgāyaṃ saṃsumārī bodhisattassa hadayamaṃse dohaḷaṃ uppādetvā saṃsumārassa kathesi. so “taṃ kapiṃ udake nimujjāpetvā māretvā hadayamaṃsaṃ gahetvā saṃsumāriyā dassāmī”ti cintetvā mahāsattaṃ āha — “ehi, samma, antaradīpake phalāphale khādituṃ gacchāmā”ti. “kathaṃ, samma, ahaṃ gamissāmī”ti. “ahaṃ taṃ mama piṭṭhiyaṃ nisīdāpetvā nessāmī”ti. so tassa cittaṃ ajānanto laṅghitvā piṭṭhiyaṃ nisīdi. saṃsumāro thokaṃ gantvā nimujjituṃ ārabhi. atha naṃ vānaro “kiṃkāraṇā, bho, maṃ udake nimujjāpesī”ti āha. “ahaṃ taṃ māretvā tava hadayamaṃsaṃ mama bhariyāya dassāmī”ti. “dandha tvaṃ mama hadayamaṃsaṃ ure atthīti maññasī”ti? “atha kahaṃ te ṭhapitan”ti? “etaṃ udumbare olambantaṃ na passasī”ti? “passāmi, dassasi pana me”ti. “āma, dassāmī”ti. saṃsumāro dandhatāya taṃ gahetvā nadītīre udumbaramūlaṃ gato. bodhisatto tassa piṭṭhito laṅghitvā udumbararukkhe nisinno imā gāthā abhāsi — </p>
	<p class="paratype40">161<b>.</b> </p>
	<p class="paratype21">“asakkhiṃ vata attānaṃ, uddhātuṃ udakā thalaṃ. </p>
	<p class="paratype22">na dānāhaṃ puna tuyhaṃ, vasaṃ gacchāmi vārija. </p>
	<p class="paratype40">162<b>.</b> </p>
	<p class="paratype21">“alametehi ambehi, jambūhi panasehi ca. </p>
	<p class="paratype22">yāni pāraṃ samuddassa, varaṃ mayhaṃ udumbaro. </p>
	<p class="paratype40">163<b>.</b> </p>
	<p class="paratype21">“yo ca uppatitaṃ atthaṃ, na khippamanubujjhati. </p>
	<p class="paratype22">amittavasamanveti, pacchā ca anutappati. </p>
	<p class="paratype40">164<b>.</b> </p>
	<p class="paratype21">“yo ca uppatitaṃ atthaṃ, khippameva nibodhati. </p>
	<p class="paratype22">muccate sattusambādhā, na ca pacchānutappatī”ti.</p>
	<p class="paratype03">tattha <b>asakkhiṃ vatā</b>ti samattho vata ahosiṃ. <b>uddhātu</b>nti uddharituṃ. <b>vārijā</b>ti saṃsumāraṃ ālapati. <b>yāni pāraṃ samuddassā</b>ti gaṅgaṃ samuddanāmenālapanto “yāni samuddassa pāraṃ gantvā khāditabbāni, alaṃ tehī”ti vadati. <b>pacchā ca anutappatī</b>ti uppannaṃ atthaṃ khippaṃ ajānanto amittavasaṃ gacchati, pacchā ca anutappati.</p>
	<p class="paratype03">iti so catūhi gāthāhi lokiyakiccānaṃ nipphattikāraṇaṃ kathetvā vanasaṇḍameva pāvisi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā saṃsumāro devadatto ahosi, vānaro pana ahameva ahosin”ti. </p>
	<p class="paratype06">vānarajātakavaṇṇanā dutiyā. </p> 
</body>
</html>