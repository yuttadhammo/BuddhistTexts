<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [198] 8. rādhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>5. ruhakavaggo</h4>
	<h5>[198] 8. rādhajātakavaṇṇanā</h5>
	<p class="paratype03"><b>pavāsā</b> <b>āgato tātā</b>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. so kira satthārā “saccaṃ kira, tvaṃ bhikkhu, ukkaṇṭhito”ti puṭṭho “saccaṃ, bhante”ti vatvā “kiṃkāraṇā”ti vutte “ekaṃ alaṅkataitthiṃ disvā kilesavasenā”ti āha. atha naṃ satthā “mātugāmo nāma bhikkhu na sakkā rakkhituṃ, pubbepi dovārike ṭhapetvā rakkhantāpi rakkhituṃ na sakkhiṃsu, kiṃ te itthiyā, laddhāpi sā rakkhituṃ na sakkā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto suvayoniyaṃ nibbatti, “rādho”tissa nāmaṃ, kaniṭṭhabhātā panassa poṭṭhapādo nāma. te ubhopi taruṇakāleyeva eko luddako gahetvā bārāṇasiyaṃ aññatarassa brāhmaṇassa adāsi, brāhmaṇo te puttaṭṭhāne ṭhapetvā paṭijaggi. brāhmaṇassa pana brāhmaṇī arakkhitā dussīlā. so vohārakaraṇatthāya gacchanto te suvapotake āmantetvā “tātā, ahaṃ vohārakaraṇatthāya gacchāmi, kāle vā vikāle vā tumhākaṃ mātu karaṇakammaṃ olokeyyātha, aññassa purisassa gamanabhāvaṃ vā agamanabhāvaṃ vā jāneyyāthā”ti brāhmaṇiṃ suvapotakānaṃ paṭicchāpetvā agamāsi. sā tassa nikkhantakālato paṭṭhāya anācāraṃ cari, rattimpi divāpi āgacchantānañca gacchantānañca pamāṇaṃ natthi.</p>
	<p class="paratype03">taṃ disvā poṭṭhapādo rādhaṃ pucchi — “brāhmaṇo imaṃ brāhmaṇiṃ amhākaṃ niyyādetvā gato, ayañca pāpakammaṃ karoti, vadāmi nan”ti. rādho “mā vadāhī”ti āha. so tassa vacanaṃ aggahetvā “amma, kiṃkāraṇā pāpakammaṃ karosī”ti āha. sā taṃ māretukāmā hutvā “tāta, tvaṃ nāma mayhaṃ putto, ito paṭṭhāya na karissāmi, ehi, tāta, tāvā”ti piyāyamānā viya pakkositvā āgataṃ gahetvā “tvaṃ maṃ ovadasi, attano pamāṇaṃ na jānāsī”ti gīvaṃ parivattetvā māretvā uddhanantaresu pakkhipi. brāhmaṇo āgantvā vissamitvā bodhisattaṃ “kiṃ, tāta rādha, mātā te anācāraṃ karoti, na karotī”ti pucchanto paṭhamaṃ gāthamāha — </p>
	<p class="paratype40">95<b>.</b> </p>
	<p class="paratype21">“pavāsā āgato tāta, idāni nacirāgato. </p>
	<p class="paratype22">kaccinnu tāta te mātā, na aññamupasevatī”ti.</p>
	<p class="paratype03">tassattho — ahaṃ, tāta rādha, pavāsā āgato, so camhi idāneva āgato nacirāgato, tena pavattiṃ ajānanto taṃ pucchāmi — “kacci nu te, tāta, mātā aññaṃ purisaṃ na upasevatī”ti.</p>
	<p class="paratype03">rādho “tāta, paṇḍitā nāma bhūtaṃ vā abhūtaṃ vā aniyyānikaṃ nāma na kathesun”ti ñāpento dutiyaṃ gāthamāha — </p>
	<p class="paratype40">96<b>.</b> </p>
	<p class="paratype21">“na kho panetaṃ subhaṇaṃ, giraṃ saccupasaṃhitaṃ. </p>
	<p class="paratype22">sayetha poṭṭhapādova, mummure upakūthito”ti.</p>
	<p class="paratype03">tattha <b>gira</b>nti vacanaṃ. tañhi yathā idāni girā, evaṃ tadā “giran”ti vuccati, so suvapotako liṅgaṃ anādiyitvā evamāha. ayaṃ panettha attho — tāta, paṇḍitena nāma saccupasaṃhitaṃ yathābhūtaṃ atthayuttaṃ sabhāvavacanampi aniyyānikaṃ na subhaṇaṃ. aniyyānikañca saccaṃ bhaṇanto <b>sayetha poṭṭhapādova, mummure upakūthito,</b> yathā poṭṭhapādo kukkuḷe jhāmo sayati, evaṃ sayeyyāti. “upakūdhito”tipi pāṭho, ayamevattho.</p>
	<p class="paratype03">evaṃ bodhisatto brāhmaṇassa dhammaṃ desetvā “mayāpi imasmiṃ ṭhāne vasituṃ na sakkā”ti brāhmaṇaṃ āpucchitvā araññameva pāvisi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. “tadā poṭṭhapādo ānando ahosi, rādho pana ahameva ahosin”ti. </p>
	<p class="paratype06">rādhajātakavaṇṇanā aṭṭhamā. </p> 
</body>
</html>