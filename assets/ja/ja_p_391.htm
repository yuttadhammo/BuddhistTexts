<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [385] 10. nandiyamigarājajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>1. avāriyavaggo</h4>
	<h5>[385] 10. nandiyamigarājajātakavaṇṇanā</h5>
	<p class="paratype03"><b>sace</b> <b>brāhmaṇa gacchesī</b>ti idaṃ satthā jetavane viharanto ekaṃ mātuposakabhikkhuṃ ārabbha kathesi. tañhi satthā “saccaṃ kira tvaṃ bhikkhu gihī posesī”ti pucchitvā “saccaṃ, bhante”ti vutte “kiṃ te hontī”ti vutte “mātāpitaro me, bhante”ti vutte “sādhu sādhu bhikkhu porāṇakapaṇḍitānaṃ vaṃsaṃ pālesi, porāṇakapaṇḍitā hi tiracchānayoniyaṃ nibbattitvāpi mātāpitūnaṃ jīvitaṃ adaṃsū”ti vatvā atītaṃ āhari.</p>
	<p class="paratype03">atīte kosalaraṭṭhe sākete kosalarāje rajjaṃ kārente bodhisatto migayoniyaṃ nibbattitvā vayappatto nandiyamigo nāma hutvā sīlācārasampanno mātāpitaro posesi. tadā kosalarājā migavittakova ahosi. so pana manussānaṃ kasikammādīni kātuṃ adatvā mahāparivāro devasikaṃ migavaṃ gacchati. manussā sannipatitvā “ayyā, ayaṃ rājā amhākaṃ kammacchedaṃ karoti, gharāvāsopi nassati, yaṃnūna mayaṃ ajjunavanaṃ uyyānaṃ parikkhipitvā dvāraṃ yojetvā porakkhaṇiṃ khaṇitvā tiṇāni āropetvā daṇḍamuggarādihatthā araññaṃ pavisitvā gumbe paharantā mige nīharitvā parivāretvā gorūpāni viya vajaṃ uyyānaṃ pavesetvā dvāraṃ pidahitvā rañño ārocetvā attano kammaṃ kareyyāmā”ti mantayiṃsu. “attheso upāyo”ti sabbe ekacchandā hutvā uyyānaṃ sajjetvā araññaṃ pavisitvā yojanamattaṭṭhānaṃ parikkhipiṃsu.</p>
	<p class="paratype03">tasmiṃ khaṇe nandiyo ekasmiṃ khuddakagumbe mātāpitaro gahetvā bhūmiyaṃ nipanno hoti. manussā nānāphalakāvudhahatthā bāhunā bāhuṃ pīḷetvā taṃ gumbaṃ parikkhipiṃsu. athekacce mige olokentā taṃ gumbaṃ pavisiṃsu. nandiyo te disvā “ajja mayā jīvitaṃ pariccajitvā mātāpitūnaṃ jīvitaṃ dātuṃ vaṭṭatī”ti cintetvā uṭṭhāya mātāpitaro vanditvā “ammatāta, ime manussā imaṃ gumbaṃ pavisitvā amhe tayopi passissanti, tumhe ekena upāyena jīveyyātha, jīvitaṃ vo seyyo, ahaṃ tumhākaṃ jīvitadānaṃ datvā manussehi gumbapariyante ṭhatvā gumbe pahaṭamatteyeva nikkhamissāmi, atha te ‘imasmiṃ khuddakagumbe ekoyeva migo bhavissatī’ti maññamānā gumbaṃ na pavisissanti, tumhe appamattā hothā”ti mātāpitaro khamāpetvā gamanasajjo aṭṭhāsi. so manussehi gumbapariyante ṭhatvā unnādetvā gumbe pahaṭamatteyeva tato nikkhami. te “ekovettha migo bhavissatī”ti gumbaṃ na pavisiṃsu. atha nandiyo gantvā migānaṃ antaraṃ pāvisi. manussā parivāretvā sabbe mige uyyānaṃ pavesetvā dvāraṃ thaketvā rañño ārocetvā sakasakaṭṭhānāni agamaṃsu.</p>
	<p class="paratype03">tato paṭṭhāya rājā sayameva gantvā ekaṃ migaṃ vijjhitvā taṃ gahetvā ehīti ekaṃ pesetvā āharāpesi. migā vāraṃ ṭhapayiṃsu, pattavāro migo ekamante tiṭṭhati, taṃ vijjhitvā gaṇhanti. nandiyo pokkharaṇiyaṃ pānīyaṃ pivati, tiṇāni khādati, vāro panassa na tāva pāpuṇāti. atha bahūnaṃ divasānaṃ accayena tassa mātāpitaro taṃ daṭṭhukāmā hutvā “amhākaṃ putto nandiyamigarājā nāgabalo thāmasampanno, sace jīvati, avassaṃ vatiṃ laṅghitvā amhākaṃ dassanatthāya āgamissati, sāsanamassa pesessāmā”ti cintetvā maggasamīpe ṭhatvā ekaṃ brāhmaṇaṃ disvā “ayya, kahaṃ gacchasī”ti mānusikāya vācāya pucchitvā “sāketan”ti vutte puttassa sāsanaṃ pahiṇantā paṭhamaṃ gāthamāhaṃsu — </p>
	<p class="paratype40">71<b>.</b> </p>
	<p class="paratype21">“sace brāhmaṇa gacchesi, sākete ajjunaṃ vanaṃ. </p>
	<p class="paratype27">vajjāsi nandiyaṃ nāma, puttaṃ asmākamorasaṃ. </p>
	<p class="paratype22">mātā pitā ca te vuddhā, te taṃ icchanti passitun”ti.</p>
	<p class="paratype03">tassattho — sace, tvaṃ brāhmaṇa, sāketaṃ gacchasi, sākete ajjunavanaṃ nāma uyyānaṃ atthi, tattha amhākaṃ putto nandiyo nāma migo atthi, taṃ vadeyyāsi “mātāpitaro te vuḍḍhā yāva na maranti, tāva taṃ passituṃ icchantī”ti.</p>
	<p class="paratype03">so “sādhū”ti sampaṭicchitvā sāketaṃ gantvā punadivase uyyānaṃ pavisitvā “nandiyamigo nāma kataro”ti pucchi. migo āgantvā tassa samīpe ṭhatvā “ahan”ti āha. brāhmaṇo tamatthaṃ ārocesi. nandiyo taṃ sutvā “gaccheyyāmahaṃ, brāhmaṇa, vatiṃ laṅghitvā no na gaccheyyaṃ, mayā pana rañño santakaṃ nivāpapānabhojanaṃ bhuttaṃ, taṃ me iṇaṭṭhāne ṭhitaṃ, imesañca migānaṃ majjhe ciravutthosmi, tassa me rañño ceva etesañca sotthibhāvaṃ akatvā attano balaṃ adassetvā gamanaṃ nāma na yuttaṃ, attano vāre pana sampatte ahaṃ etesaṃ sotthibhāvaṃ katvā sukhito āgacchissāmī”ti tamatthaṃ pakāsento dve gāthā abhāsi — </p>
	<p class="paratype40">72<b>.</b> </p>
	<p class="paratype21">“bhuttā mayā nivāpāni, rājino pānabhojanaṃ. </p>
	<p class="paratype22">taṃ rājapiṇḍaṃ avabhottuṃ, nāhaṃ brāhmaṇa mussahe. </p>
	<p class="paratype40">73<b>.</b> </p>
	<p class="paratype21">“odahissāmahaṃ passaṃ, khurappānissa rājino. </p>
	<p class="paratype22">tadāhaṃ sukhito mutto, api passeyya mātaran”ti.</p>
	<p class="paratype03">tattha <b>nivāpānī</b>ti tesu tesu ṭhānesu nivutāni nivāpāni. <b>pānabhojana</b>nti pānīyañca avasesatiṇañca. <b>taṃ rājapiṇḍa</b>nti taṃ rañño santakaṃ saṅkaḍḍhitvā samodhānakaṭṭhena piṇḍaṃ. <b>avabhottu</b>nti dubbhuttaṃ bhuñjituṃ . rañño hi kiccaṃ anipphādento taṃ avabhuttaṃ bhuñjati nāma, svāhaṃ evaṃ avabhottuṃ na ussahāmīti vadati. <b>brāhmaṇa mussahe</b>ti cettha <b>brāhmaṇā</b>ti ālapanaṃ, ma-kāro padasandhivasena vutto.</p>
	<p class="paratype03"><b>odahissāmahaṃ passaṃ, khurappānissa rājino</b>ti ahaṃ, brāhmaṇa, attano vāre sampatte khurappaṃ sannayhitvā āgatassa rañño migayūthato nikkhamitvā ekamante ṭhatvā “maṃ vijjha, mahārājā”ti vatvā attano mahāphāsukapassaṃ odahissāmi oḍḍessāmi. <b>sukhito mutto</b>ti tadā ahaṃ maraṇabhayā mutto sukhito niddukkho raññā anuññāto api nāma mātaraṃ passeyyanti.</p>
	<p class="paratype03">taṃ sutvā brāhmaṇo pakkāmi. aparabhāge tassa vāradivase rājā mahantena parivārena uyyānaṃ āgacchi. mahāsatto ekamante aṭṭhāsi. rājā “migaṃ vijjhissāmī”ti khurappaṃ sannayhi. mahāsatto yathā aññe maraṇabhayatajjitā palāyanti, evaṃ apalāyitvā nibbhayo hutvā mettaṃ purecārikaṃ katvā mahāphāsukapassaṃ odahitvā niccalova aṭṭhāsi. rājā tassa mettānubhāvena saraṃ vissajjetuṃ nāsakkhi. mahāsatto “kiṃ, mahārāja, saraṃ na muccesi, muñcāhī”ti āha. “na sakkomi, migarājā”ti. “tena hi guṇavantānaṃ guṇaṃ jāna, mahārājā”ti. tadā rājā bodhisatte pasīditvā dhanuṃ chaḍḍetvā “imaṃ acittakaṃ kaliṅgarakaṇḍampi tāva tava guṇaṃ jānāti, ahaṃ sacittako manussabhūtopi tava guṇaṃ na jānāmi, migarāja, mayhaṃ khama, abhayaṃ te dammī”ti āha. “mahārāja, mayhaṃ tāva abhayaṃ desi, ayaṃ pana uyyāne migagaṇo kiṃ karissatī”ti? “etassapi abhayaṃ dammī”ti. evaṃ mahāsatto <b>nigrodhajātake</b> (jā. 1.1.12) vuttanayeneva sabbesaṃ araññe migānaṃ ākāsagatasakuṇānaṃ jalacaramacchānañca abhayaṃ dāpetvā rājānaṃ pañcasu sīlesu patiṭṭhāpetvā “mahārāja, raññā nāma agatigamanaṃ pahāya dasa rājadhamme akopentena dhammena samena rajjaṃ kāretuṃ vaṭṭatī”ti. </p>
	<p class="paratype21">“dānaṃ sīlaṃ pariccāgaṃ, ajjavaṃ maddavaṃ tapaṃ. </p>
	<p class="paratype22">akkodhaṃ avihiṃsañca, khantiñca avirodhanaṃ. </p>
	<p class="paratype21">“iccete kusale dhamme, ṭhite passāmi attani. </p>
	<p class="paratype22">tato me jāyate pīti, somanassañcanappakan”ti. (jā. 2.21.176-177) — </p>
	<p class="paratype25">evaṃ vutte rājadhamme gāthābandheneva desetvā katipāhaṃ rañño santike vasitvā nagare sabbasattānaṃ abhayadānapakāsanatthaṃ suvaṇṇabheriṃ carāpetvā “appamatto hohi, mahārājā”ti vatvā mātāpitūnaṃ dassanatthāya gato. </p>
	<p class="paratype40">74<b>.</b> </p>
	<p class="paratype21">“migarājā pure āsiṃ, kosalassa niketane. </p>
	<p class="paratype22">nandiyo nāma nāmena, abhirūpo catuppado. </p>
	<p class="paratype40">75<b>.</b> </p>
	<p class="paratype21">“taṃ maṃ vadhitumāgacchi, dāyasmiṃ ajjune vane. </p>
	<p class="paratype22">dhanuṃ ārajjaṃ katvāna, usuṃ sannayha kosalo. </p>
	<p class="paratype40">76<b>.</b> </p>
	<p class="paratype21">“tassāhaṃ odahiṃ passaṃ, khurappānissa rājino. </p>
	<p class="paratype22">tadāhaṃ sukhito mutto, mātaraṃ daṭṭhumāgato”ti. — </p>
	<p class="paratype25">imā tisso abhisambuddhagāthā honti.</p>
	<p class="paratype03">tattha <b>kosalassa niketane</b>ti kosalassa rañño niketane vasanaṭṭhāne, tassa santike araññasminti attho. <b>dāyasmi</b>nti migānaṃ vasanatthāya dinnauyyāne. <b>ārajjaṃ katvānā</b>ti jiyāya saddhiṃ ekato katvā, āropetvāti attho. <b>sannayhā</b>ti sannayhitvā yojetvā. <b>odahi</b>nti oḍḍesiṃ. <b>mātaraṃ daṭṭhumāgato</b>ti desanāsīsametaṃ, rañño dhammaṃ desetvā sabbasattānaṃ abhayatthāya suvaṇṇabheriṃ carāpetvā mātāpitaro daṭṭhuṃ āgatosmīti attho.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakabhikkhu sotāpattiphale patiṭṭhahi. tadā mātāpitaro mahārājakulāni ahesuṃ, brāhmaṇo sāriputto, rājā ānando, nandiyamigarājā pana ahameva ahosinti. </p>
	<p class="paratype06">nandiyamigarājajātakavaṇṇanā dasamā. </p>
	<p class="paratype06">avāriyavaggo paṭhamo.</p>
	<p class="paratype03"></p> 
</body>
</html>