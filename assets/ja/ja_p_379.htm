<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [373] 3. mūsikajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>3. aḍḍhavaggo</h4>
	<h5>[373] 3. mūsikajātakavaṇṇanā</h5>
	<p class="paratype03"><b>kuhiṃ gatā kattha gatā</b>ti idaṃ satthā veḷuvane viharanto ajātasattuṃ ārabbha kathesi. vatthu heṭṭhā <b>thusajātake</b> (jā. 1.4.149 ādayo) vitthāritameva. idhāpi satthā tatheva rājānaṃ sakiṃ puttena saddhiṃ kīḷamānaṃ sakiṃ dhammaṃ suṇantaṃ disvā “taṃ nissāya rañño bhayaṃ uppajjissatī”ti ñatvā “mahārāja, porāṇakarājāno āsaṅkitabbaṃ āsaṅkitvā attano puttaṃ ‘amhākaṃ dhūmakāle rajjaṃ kāretū’ti ekamante akaṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto takkasilāyaṃ brāhmaṇakule nibbattitvā disāpāmokkhācariyo ahosi. tassa santike bārāṇasirañño putto yavakumāro nāma sabbasippāni uggaṇhitvā anuyogaṃ datvā gantukāmo taṃ āpucchi. ācariyo “puttaṃ nissāya tassa antarāyo bhavissatī”ti aṅgavijjāvasena ñatvā “etamassa harissāmī”ti ekaṃ upamaṃ upadhāretuṃ ārabhi. tadā panassa eko asso ahosi, tassa pāde vaṇo uṭṭhahi, taṃ vaṇānurakkhaṇatthaṃ geheyeva kariṃsu. tassāvidūre eko udapāno atthi. athekā mūsikā gehā nikkhamitvā assassa pāde vaṇaṃ khādati, asso vāretuṃ na sakkoti. so ekadivasaṃ vedanaṃ adhivāsetuṃ asakkonto mūsikaṃ khādituṃ āgataṃ pādena paharitvā māretvā udapāne pātesi. assagopakā mūsikaṃ apassantā “aññesu divasesu mūsikā āgantvā vaṇaṃ khādati, idāni na paññāyati, kahaṃ nu kho gatā”ti vadiṃsu.</p>
	<p class="paratype03">bodhisatto taṃ kāraṇaṃ paccakkhaṃ katvā “aññe ajānantā ‘kahaṃ mūsikā gatā’ti vadanti, mūsikāya pana māretvā udapāne khittabhāvaṃ ahameva jānāmī”ti idameva kāraṇaṃ upamaṃ katvā paṭhamaṃ gāthaṃ bandhitvā rājakumārassa adāsi. so aparaṃ upamaṃ upadhārento tameva assaṃ paruḷhavaṇaṃ nikkhamitvā ekaṃ yavavatthuṃ gantvā “yavaṃ khādissāmī”ti vaticchiddena mukhaṃ pavesentaṃ disvā tameva kāraṇaṃ upamaṃ katvā dutiyaṃ gāthaṃ bandhitvā tassa adāsi. tatiyagāthaṃ pana attano paññābaleneva bandhitvā tampi tassa datvā “tāta, tvaṃ rajje patiṭṭhāya sāyaṃ nhānapokkharaṇiṃ gacchanto yāva dhurasopānā paṭhamaṃ gāthaṃ sajjhāyanto gaccheyyāsi, tava nivasanapāsādaṃ pavisanto yāva sopānapādamūlā dutiyaṃ gāthaṃ sajjhāyanto gaccheyyāsi, tato yāva sopānamatthakā tatiyaṃ gāthaṃ sajjhāyanto gaccheyyāsī”ti vatvā pesesi.</p>
	<p class="paratype03">so kumāro gantvā uparājā hutvā pitu accayena rajjaṃ kāresi, tasseko putto jāyi. so soḷasavassakāle rajjalobhena “pitaraṃ māressāmī”ti cintetvā upaṭṭhāke āha “mayhaṃ pitā taruṇo, ahaṃ etassa dhūmakālaṃ olokento mahallako bhavissāmi jarājiṇṇo, tādise kāle laddhenapi rajjena ko attho”ti. te āhaṃsu “deva, na sakkā paccantaṃ gantvā corattaṃ kātuṃ, tava pitaraṃ kenaci upāyena māretvā rajjaṃ gaṇhā”ti . so “sādhū”ti antonivesane rañño sāyaṃ nhānapokkharaṇīsamīpaṃ gantvā “ettha naṃ māressāmī”ti khaggaṃ gahetvā aṭṭhāsi. rājā sāyaṃ mūsikaṃ nāma dāsiṃ “gantvā pokkharaṇīpiṭṭhiṃ sodhetvā ehi, nhāyissāmī”ti pesesi. sā gantvā pokkharaṇīpiṭṭhiṃ sodhentī kumāraṃ passi. kumāro attano kammassa pākaṭabhāvabhayena taṃ dvidhā chinditvā pokkharaṇiyaṃ pātesi. rājā nhāyituṃ agamāsi . sesajano “ajjāpi mūsikā dāsī na punāgacchati, kuhiṃ gatā kattha gatā”ti āha. rājā — </p>
	<p class="paratype40">123<b>.</b> </p>
	<p class="paratype21">“kuhiṃ gatā kattha gatā, iti lālappatī jano. </p>
	<p class="paratype22">ahameveko jānāmi, udapāne mūsikā hatā”ti. — </p>
	<p class="paratype25">paṭhamaṃ gāthaṃ bhaṇanto pokkharaṇītīraṃ agamāsi.</p>
	<p class="paratype03">tattha <b>kuhiṃ gatā kattha gatā</b>ti aññamaññavevacanāni. <b>iti lālappatī</b>ti evaṃ vippalapati. iti ayaṃ gāthā “ajānanto jano mūsikā dāsī kuhiṃ gatāti vippalapati, rājakumārena dvidhā chinditvā mūsikāya pokkharaṇiyaṃ pātitabhāvaṃ ahameva eko jānāmī”ti rañño ajānantasseva imamatthaṃ dīpeti.</p>
	<p class="paratype03">kumāro “mayā katakammaṃ mayhaṃ pitarā ñātan”ti bhīto palāyitvā tamatthaṃ upaṭṭhākānaṃ ārocesi. te sattaṭṭhadivasaccayena puna taṃ āhaṃsu “deva, sace rājā jāneyya, na tuṇhī bhaveyya, takkagāhena pana tena taṃ vuttaṃ bhavissati, mārehi nan”ti. so punekadivasaṃ khaggahattho sopānapādamūle ṭhatvā rañño āgamanakāle ito cito ca paharaṇokāsaṃ olokesi. rājā — </p>
	<p class="paratype40">124<b>.</b> </p>
	<p class="paratype21">“yañcetaṃ iti cīti ca, gadrabhova nivattasi. </p>
	<p class="paratype22">udapāne mūsikaṃ hantvā, yavaṃ bhakkhetumicchasī”ti. — </p>
	<p class="paratype25">dutiyaṃ gāthaṃ sajjhāyanto agamāsi. ayampi gāthā “yasmā tvaṃ iti cīti ca ito cito ca paharaṇokāsaṃ olokento gadrabhova nivattasi, tasmā taṃ jānāmi ‘purimadivase pokkharaṇiyaṃ mūsikaṃ dāsiṃ hantvā ajja maṃ yavarājānaṃ bhakkhetuṃ māretuṃ icchasī’”ti rañño ajānantasseva imamatthaṃ dīpeti.</p>
	<p class="paratype03">kumāro “diṭṭhomhi pitarā”ti utrasto palāyi. so puna aḍḍhamāsamattaṃ atikkamitvā “rājānaṃ dabbiyā paharitvā māressāmī”ti ekaṃ dīghadaṇḍakaṃ dabbipaharaṇaṃ gahetvā olumbitvā aṭṭhāsi. rājā — </p>
	<p class="paratype40">125<b>.</b> </p>
	<p class="paratype21">“daharo cāsi dummedha, paṭhamuppattiko susu. </p>
	<p class="paratype22">dīghañcetaṃ samāsajja, na te dassāmi jīvitan”ti. — </p>
	<p class="paratype25">tatiyaṃ gāthaṃ sajjhāyanto sopānapādamatthakaṃ abhiruhi.</p>
	<p class="paratype03">tattha <b>paṭhamuppattiko</b>ti paṭhamavayena uppattito upeto, paṭhamavaye ṭhitoti attho. <b>susū</b>ti taruṇo. <b>dīgha</b>nti dīghadaṇḍakaṃ dabbipaharaṇaṃ. <b>samāsajjā</b>ti gahetvā, olumbitvā ṭhitosīti attho. ayampi gāthā “dummedha, attano vayaṃ paribhuñjituṃ na labhissasi, na te dāni nillajjassa jīvitaṃ dassāmi, māretvā khaṇḍākhaṇḍaṃ chinditvā sūleyeva āvuṇāpessāmī”ti rañño ajānantasseva kumāraṃ santajjayamānā imamatthaṃ dīpeti.</p>
	<p class="paratype03">so taṃ divasaṃ palāyituṃ asakkonto “jīvitaṃ me dehi, devā”ti rañño pādamūle nipajji. rājā taṃ tajjetvā saṅkhalikāhi bandhāpetvā bandhanāgāre kāretvā setacchattassa heṭṭhā alaṅkatarājāsane nisīditvā “amhākaṃ ācariyo disāpāmokkho brāhmaṇo imaṃ mayhaṃ antarāyaṃ disvā imā tisso gāthā abhāsī”ti haṭṭhatuṭṭho udānaṃ udānento sesagāthā abhāsi — </p>
	<p class="paratype40">126<b>.</b> </p>
	<p class="paratype21">“nāntalikkhabhavanena, nāṅgaputtapinena vā. </p>
	<p class="paratype22">puttena hi patthayito, silokehi pamocito. </p>
	<p class="paratype40">127<b>.</b> </p>
	<p class="paratype21">“sabbaṃ sutamadhīyetha, hīnamukkaṭṭhamajjhimaṃ. </p>
	<p class="paratype27">sabbassa atthaṃ jāneyya, na ca sabbaṃ payojaye. </p>
	<p class="paratype22">hoti tādisako kālo, yattha atthāvahaṃ sutan”ti.</p>
	<p class="paratype03">tattha <b>nāntalikkhabhavanenā</b>ti antalikkhabhavanaṃ vuccati dibbavimānaṃ, ahaṃ ajja antalikkhabhavanampi na āruḷho, tasmā antalikkhabhavanenāpi ajja maraṇato na pamocitomhi. <b>nāṅgaputtapinena vā</b>ti aṅgasarikkhakena vā puttapinenapi na pamocito. <b>puttena hi patthayito</b>ti ahaṃ pana attano putteneva ajja māretuṃ patthito. <b>silokehi pamocito</b>ti sohaṃ ācariyena bandhitvā dinnāhi gāthāhi pamocito.</p>
	<p class="paratype03"><b>suta</b>nti pariyattiṃ. <b>adhīyethā</b>ti gaṇheyya sikkheyya. <b>hīnamukkaṭṭhamajjhima</b>nti hīnaṃ vā hotu uttamaṃ vā majjhimaṃ vā, sabbaṃ adhīyitabbamevāti dīpeti. <b>na ca sabbaṃ payojaye</b>ti hīnaṃ mantaṃ vā sippaṃ vā majjhimaṃ vā na payojaye, uttamameva payojayeyyāti attho. <b>yattha atthāvahaṃ suta</b>nti yasmiṃ kāle mahosadhapaṇḍitassa kumbhakārakammakaraṇaṃ viya yaṃkiñci sikkhitasippaṃ atthāvahaṃ hoti, tādisopi kālo hotiyevāti attho. aparabhāge rañño accayena kumāro rajje patiṭṭhāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā disāpāmokkho ācariyo ahameva ahosin”ti. </p>
	<p class="paratype06">mūsikajātakavaṇṇanā tatiyā. </p> 
</body>
</html>