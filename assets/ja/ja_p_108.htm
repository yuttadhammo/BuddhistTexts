<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [102] 2. paṇṇikajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>11. parosatavaggo</h4>
	<h5>[102] 2. paṇṇikajātakavaṇṇanā</h5>
	<p class="paratype03"><b>yo dukkhaphuṭṭhāya bhaveyya tāṇa</b>nti idaṃ satthā jetavane viharanto ekaṃ paṇṇikaṃ upāsakaṃ ārabbha kathesi. so kira sāvatthivāsī upāsako nānappakārāni mūlapaṇṇādīni ceva lābukumbhaṇḍādīni ca vikkiṇitvā jīvikaṃ kappeti. tassekā dhītā abhirūpā pāsādikā ācārasīlasampannā hirottappasamannāgatā kevalaṃ niccappahasitamukhā. tassā samānakulesu vāreyyatthāya āgatesu so cintesi “imissā vāreyyaṃ vattati, ayañca niccappahasitamukhā. kumārikādhamme pana asati kumārikāya parakulaṃ gatāya mātāpitūnaṃ garahā hoti, ‘atthi nu kho imissā kumārikādhammo, natthī’ti vīmaṃsissāmi nan”ti. so ekadivasaṃ dhītaraṃ pacchiṃ gāhāpetvā paṇṇatthāya araññaṃ gantvā vīmaṃsanavasena kilesasannissito viya hutvā rahassakathaṃ kathetvā taṃ hatthe gaṇhi. sā gahitamattāva rodantī kandantī “ayuttametaṃ, tāta, udakato aggipātubhāvasadisaṃ, mā evarūpaṃ karothā”ti āha. “amma, mayā vīmaṃsanatthāya tvaṃ hatthe gahitā, na ca kilesavasena. vadehi, atthi dāni te kumārikādhammo”ti. “āma, tāta, atthi . mayā hi lobhavasena na koci puriso olokitapubbo”ti. so dhītaraṃ assāsetvā gharaṃ netvā maṅgalaṃ katvā parakulaṃ pesetvā “satthāraṃ vandissāmī”ti gandhamālādihattho jetavanaṃ gantvā satthāraṃ vanditvā pūjetvā ekamantaṃ nisīdi, “cirassamāgatosī”ti ca vutte tamatthaṃ bhagavato ārocesi. satthā “upāsaka, kumārikā ciraṃ paṭṭhāya ācārasīlasampannāva, tvaṃ pana na idāneva evaṃ vīmaṃsasi, pubbepi vīmaṃsiyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto araññe rukkhadevatā hutvā nibbatti. atheko bārāṇasiyaṃ paṇṇikaupāsakoti atītavatthu paccuppannasadisameva. tena pana sā vīmaṃsanatthāya hatthe gahitamattā paridevamānā imaṃ gāthamāha — </p>
	<p class="paratype40">102<b>.</b> </p>
	<p class="paratype21">“yo dukkhaphuṭṭhāya bhaveyya tāṇaṃ, so me pitā dubbhi vane karoti. </p>
	<p class="paratype22">sā kassa kandāmi vanassa majjhe, yo tāyitā so sahasaṃ karotī”ti.</p>
	<p class="paratype03">tattha <b>yo dukkhaphuṭṭhāya bhaveyya tāṇa</b>nti kāyikacetasikehi dukkhehi phuṭṭhāya tāyitā paritāyitā patiṭṭhā bhaveyya. <b>so me pitā dubbhi vane karotī</b>ti so mayhaṃ dukkhaparitāyako pitāva imasmiṃ vane evarūpaṃ mittadubbhi kammaṃ karoti, attano jātāya dhītari vītikkamaṃ kātuṃ maññatīti attho. <b>sā kassa kandāmī</b>ti kassa rodāmi, ko me patiṭṭhā bhavissatīti dīpeti. <b>yo tāyitā so sahasaṃ karotī</b>ti yo mayhaṃ tāyitā rakkhitā avassayo bhavituṃ arahati, so pitāyeva sāhasikakammaṃ karotīti attho.</p>
	<p class="paratype03">atha naṃ pitā assāsetvā “amma, rakkhitattāsī”ti pucchi. “āma, tāta rakkhito me attā”ti. so taṃ gharaṃ netvā maṇḍetvā maṅgalaṃ katvā parakulaṃ pesesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne upāsako sotāpattiphale patiṭṭhahi.</p>
	<p class="paratype03">tadā pitā etarahi pitāva, dhītā ca etarahi dhītāva, taṃ kāraṇaṃ paccakkhato diṭṭharukkhadevatā pana ahameva ahosinti. </p>
	<p class="paratype06">paṇṇikajātakavaṇṇanā dutiyā. </p> 
</body>
</html>