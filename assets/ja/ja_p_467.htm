<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [461] 7. dasarathajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>11. ekādasakanipāto</h3>
	<h4>[461] 7. dasarathajātakavaṇṇanā</h4>
	<p class="paratype03"><b>etha lakkhaṇa sītā cā</b>ti idaṃ satthā jetavane viharanto ekaṃ matapitikaṃ kuṭumbikaṃ ārabbha kathesi. so hi pitari kālakate sokābhibhūto sabbakiccāni pahāya sokānuvattakova ahosi. satthā paccūsasamaye lokaṃ olokento tassa sotāpattiphalūpanissayaṃ disvā punadivase sāvatthiyaṃ piṇḍāya caritvā katabhattakicco bhikkhū uyyojetvā ekaṃ pacchāsamaṇaṃ gahetvā tassa gehaṃ gantvā vanditvā nisinnaṃ madhuravacanena ālapanto “kiṃ socasi upāsakā”ti vatvā “āma, bhante, pitusoko maṃ bādhatī”ti vutte “upāsaka, porāṇakapaṇḍitā aṭṭhavidhe lokadhamme tathato jānantā pitari kālakate appamattakampi sokaṃ na kariṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ dasarathamahārājā nāma agatigamanaṃ pahāya dhammena rajjaṃ kāresi. tassa soḷasannaṃ itthisahassānaṃ jeṭṭhikā aggamahesī dve putte ekañca dhītaraṃ vijāyi. jeṭṭhaputto rāmapaṇḍito nāma ahosi, dutiyo lakkhaṇakumāro nāma, dhītā sītā devī nāma. aparabhāge mahesī kālamakāsi. rājā tassā kālakatāya cirataraṃ sokavasaṃ gantvā amaccehi saññāpito tassā kattabbaparihāraṃ katvā aññaṃ aggamahesiṭṭhāne ṭhapesi. sā rañño piyā ahosi manāpā. sāpi aparabhāge gabbhaṃ gaṇhitvā laddhagabbhaparihārā puttaṃ vijāyi, “bharatakumāro”tissa nāmaṃ akaṃsu. rājā puttasinehena “bhadde, varaṃ te dammi, gaṇhāhī”ti āha. sā gahitakaṃ katvā ṭhapetvā kumārassa sattaṭṭhavassakāle rājānaṃ upasaṅkamitvā “deva, tumhehi mayhaṃ puttassa varo dinno, idānissa varaṃ dethā”ti āha. gaṇha, bhaddeti. “deva, puttassa me rajjaṃ dethā”ti vutte rājā accharaṃ paharitvā “nassa, vasali, mayhaṃ dve puttā aggikkhandhā viya jalanti, te mārāpetvā tava puttassa rajjaṃ yācasī”ti tajjesi. sā bhītā sirigabbhaṃ pavisitvā aññesupi divasesu rājānaṃ punappunaṃ rajjameva yāci.</p>
	<p class="paratype03">rājā tassā taṃ varaṃ adatvāva cintesi “mātugāmo nāma akataññū mittadubbhī, ayaṃ me kūṭapaṇṇaṃ vā kūṭalañjaṃ vā katvā putte ghātāpeyyā”ti. so putte pakkosāpetvā tamatthaṃ ārocetvā “tātā, tumhākaṃ idha vasantānaṃ antarāyopi bhaveyya, tumhe sāmantarajjaṃ vā araññaṃ vā gantvā mama maraṇakāle āgantvā kulasantakaṃ rajjaṃ gaṇheyyāthā”ti vatvā puna nemittake brāhmaṇe pakkosāpetvā attano āyuparicchedaṃ pucchitvā “aññāni dvādasa vassāni pavattissatī”ti sutvā “tātā, ito dvādasavassaccayena āgantvā chattaṃ ussāpeyyāthā”ti āha. te “sādhū”ti vatvā pitaraṃ vanditvā rodantā pāsādā otariṃsu. sītā devī “ahampi bhātikehi saddhiṃ gamissāmī”ti pitaraṃ vanditvā rodantī nikkhami. tayopi janā mahāparivārā nikkhamitvā mahājanaṃ nivattetvā anupubbena himavantaṃ pavisitvā sampannodake sulabhaphalāphale padese assamaṃ māpetvā phalāphalena yāpentā vasiṃsu.</p>
	<p class="paratype03">lakkhaṇapaṇḍito ca sītā ca rāmapaṇḍitaṃ yācitvā “tumhe amhākaṃ pituṭṭhāne ṭhitā, tasmā assameyeva hotha, mayaṃ phalāphalaṃ āharitvā tumhe posessāmā”ti paṭiññaṃ gaṇhiṃsu. tato paṭṭhāya rāmapaṇḍito tattheva hoti. itare dve phalāphalaṃ āharitvā taṃ paṭijaggiṃsu. evaṃ tesaṃ phalāphalena yāpetvā vasantānaṃ dasarathamahārājā puttasokena navame saṃvacchare kālamakāsi. tassa sarīrakiccaṃ kāretvā devī “attano puttassa bharatakumārassa chattaṃ ussāpethā”ti āha. amaccā pana “chattassāmikā araññe vasantī”ti na adaṃsu. bharatakumāro “mama bhātaraṃ rāmapaṇḍitaṃ araññato ānetvā chattaṃ ussāpessāmī”ti pañcarājakakudhabhaṇḍāni gahetvā caturaṅginiyā senāya tassa vasanaṭṭhānaṃ patvā avidūre khandhāvāraṃ katvā tattha nivāsetvā katipayehi amaccehi saddhiṃ lakkhaṇapaṇḍitassa ca sītāya ca araññaṃ gatakāle assamapadaṃ pavisitvā assamapadadvāre ṭhapitakañcanarūpakaṃ viya rāmapaṇḍitaṃ nirāsaṅkaṃ sukhanisinnaṃ upasaṅkamitvā vanditvā ekamantaṃ ṭhito rañño pavattiṃ ārocetvā saddhiṃ amaccehi pādesu patitvā rodati. rāmapaṇḍito pana neva soci, na paridevi, indriyavikāramattampissa nāhosi. bharatassa pana roditvā nisinnakāle sāyanhasamaye itare dve phalāphalaṃ ādāya āgamiṃsu. rāmapaṇḍito cintesi “ime daharā mayhaṃ viya pariggaṇhanapaññā etesaṃ natthi, sahasā ‘pitā vo mato’ti vutte sokaṃ sandhāretuṃ asakkontānaṃ hadayampi tesaṃ phaleyya, upāyena te udakaṃ otāretvā etaṃ pavattiṃ ārocessāmī”ti. atha nesaṃ purato ekaṃ udakaṭṭhānaṃ dassetvā “tumhe aticirena āgatā, idaṃ vo daṇḍakammaṃ hotu, imaṃ udakaṃ otaritvā tiṭṭhathā”ti upaḍḍhagāthaṃ tāva āha — </p>
	<p class="paratype40">84<b>.</b> </p>
	<p class="paratype21">“etha lakkhaṇa sītā ca, ubho otarathodakan”ti. </p>
	<p class="paratype22">tassattho — etha lakkhaṇa sītā ca āgacchatha, ubhopi otaratha udakanti.</p>
	<p class="paratype03">te ekavacaneneva otaritvā aṭṭhaṃsu. atha nesaṃ pitu pavattiṃ ārocento sesaṃ upaḍḍhagāthamāha — </p>
	<p class="paratype21">“evāyaṃ bharato āha, rājā dasaratho mato”ti.</p>
	<p class="paratype03">te pitu matasāsanaṃ sutvāva visaññā ahesuṃ. punapi nesaṃ kathesi, punapi te visaññā ahesunti evaṃ yāvatatiyaṃ visaññitaṃ patte te amaccā ukkhipitvā udakā nīharitvā thale nisīdāpetvā laddhassāsesu tesu sabbe aññamaññaṃ roditvā paridevitvā nisīdiṃsu. tadā bharatakumāro cintesi — “mayhaṃ bhātā lakkhaṇakumāro ca bhaginī ca sītā devī pitu matasāsanaṃ sutvāva sokaṃ sandhāretuṃ na sakkonti, rāmapaṇḍito pana neva socati, na paridevati, kiṃ nu kho tassa asocanakāraṇaṃ, pucchissāmi nan”ti. so taṃ pucchanto dutiyaṃ gāthamāha — </p>
	<p class="paratype40">85<b>.</b> </p>
	<p class="paratype21">“kena rāmappabhāvena, socitabbaṃ na socasi. </p>
	<p class="paratype22">pitaraṃ kālakataṃ sutvā, na taṃ pasahate dukhan”ti.</p>
	<p class="paratype03">tattha <b>pabhāvenā</b>ti ānubhāvena. <b>na taṃ pasahate dukha</b>nti evarūpaṃ dukkhaṃ kena kāraṇena taṃ na pīḷeti, kiṃ te asocanakāraṇaṃ, kathehi tāva nanti.</p>
	<p class="paratype03">athassa rāmapaṇḍito attano asocanakāraṇaṃ kathento — </p>
	<p class="paratype40">86<b>.</b> </p>
	<p class="paratype21">“yaṃ na sakkā nipāletuṃ, posena lapataṃ bahuṃ. </p>
	<p class="paratype22">sa kissa viññū medhāvī, attānamupatāpaye. </p>
	<p class="paratype40">87<b>.</b> </p>
	<p class="paratype21">“daharā ca hi vuddhā ca, ye bālā ye ca paṇḍitā. </p>
	<p class="paratype22">aḍḍhā ceva daliddā ca, sabbe maccuparāyaṇā. </p>
	<p class="paratype40">88<b>.</b> </p>
	<p class="paratype21">“phalānamiva pakkānaṃ, niccaṃ patanato bhayaṃ. </p>
	<p class="paratype22">evaṃ jātāna maccānaṃ, niccaṃ maraṇato bhayaṃ. </p>
	<p class="paratype40">89<b>.</b> </p>
	<p class="paratype21">“sāyameke na dissanti, pāto diṭṭhā bahujjanā. </p>
	<p class="paratype22">pāto eke na dissanti, sāyaṃ diṭṭhā bahujjanā. </p>
	<p class="paratype40">90<b>.</b> </p>
	<p class="paratype21">“paridevayamāno ce, kiñcidatthaṃ udabbahe. </p>
	<p class="paratype22">sammūḷho hiṃsamattānaṃ, kayirā taṃ vicakkhaṇo. </p>
	<p class="paratype40">91<b>.</b> </p>
	<p class="paratype21">“kiso vivaṇṇo bhavati, hiṃsamattānamattano. </p>
	<p class="paratype22">na tena petā pālenti, niratthā paridevanā. </p>
	<p class="paratype40">92<b>.</b> </p>
	<p class="paratype21">“yathā saraṇamādittaṃ, vārinā parinibbaye. </p>
	<p class="paratype27">evampi dhīro sutavā, medhāvī paṇḍito naro. </p>
	<p class="paratype22">khippamuppatitaṃ sokaṃ, vāto tūlaṃva dhaṃsaye. </p>
	<p class="paratype40">93<b>.</b> </p>
	<p class="paratype21">“macco ekova acceti, ekova jāyate kule. </p>
	<p class="paratype22">saṃyogaparamātveva, sambhogā sabbapāṇinaṃ. </p>
	<p class="paratype40">94<b>.</b> </p>
	<p class="paratype21">“tasmā hi dhīrassa bahussutassa, sampassato lokamimaṃ parañca. </p>
	<p class="paratype22">aññāya dhammaṃ hadayaṃ manañca, sokā mahantāpi na tāpayanti. </p>
	<p class="paratype40">95<b>.</b> </p>
	<p class="paratype21">“sohaṃ dassañca bhokkhañca, bharissāmi ca ñātake. </p>
	<p class="paratype22">sesañca pālayissāmi, kiccametaṃ vijānato”ti. — </p>
	<p class="paratype25">imāhi dasahi gāthāhi aniccataṃ pakāseti.</p>
	<p class="paratype03">tattha <b>nipāletu</b>nti rakkhituṃ. <b>lapata</b>nti lapantānaṃ. idaṃ vuttaṃ hoti — “tāta bharata, yaṃ sattānaṃ jīvitaṃ bahumpi vilapantānaṃ purisānaṃ ekenāpi mā ucchijjīti na sakkā rakkhituṃ, so dāni mādiso aṭṭha lokadhamme tathato jānanto viññū medhāvī paṇḍito maraṇapariyosānajīvitesu sattesu kissa attānamupatāpaye, kiṃkāraṇā anupakārena sokadukkhena attānaṃ santāpeyyā”ti.</p>
	<p class="paratype03"><b>daharā cā</b>ti gāthā “maccu nāmesa tāta bharata, neva suvaṇṇarūpakasadisānaṃ daharānaṃ khattiyakumārakādīnaṃ, na vuddhippattānaṃ mahāyodhānaṃ, na bālānaṃ puthujjanasattānaṃ, na buddhādīnaṃ paṇḍitānaṃ, na cakkavattiādīnaṃ issarānaṃ, na niddhanānaṃ daliddādīnaṃ lajjati, sabbepime sattā maccuparāyaṇā maraṇamukhe saṃbhaggavibhaggā bhavantiyevā”ti dassanatthaṃ vuttā. </p>
	<p class="paratype01"><b>niccaṃ patanato</b>ti idaṃ vuttaṃ hoti — yathā hi tāta bharata, pakkānaṃ phalānaṃ pakkakālato paṭṭhāya “idāni vaṇṭā chijjitvā patissanti, idāni patissantī”ti patanato bhayaṃ niccaṃ dhuvaṃ ekaṃsikameva bhavati, evaṃ āsaṅkanīyato evaṃ jātānaṃ maccānampi ekaṃsikaṃyeva maraṇato bhayaṃ, natthi so khaṇo vā layo vā yattha tesaṃ maraṇaṃ na āsaṅkitabbaṃ bhaveyyāti.</p>
	<p class="paratype03"><b>sāya</b>nti vikāle. iminā rattibhāge ca diṭṭhānaṃ divasabhāge adassanaṃ, divasabhāge ca diṭṭhānaṃ rattibhāge adassanaṃ dīpeti. <b>kiñcidattha</b>nti “pitā me, putto me”tiādīhi paridevamānova poso sammūḷho attānaṃ hiṃsanto kilamento appamattakampi atthaṃ āhareyya. <b>kayirā</b> <b>taṃ vicakkhaṇo</b>ti atha paṇḍito puriso evaṃ paridevaṃ kareyya, yasmā pana paridevanto mataṃ vā ānetuṃ aññaṃ vā tassa vaḍḍhiṃ kātuṃ na sakkoti, tasmā niratthakattā paridevitassa paṇḍitā na paridevanti.</p>
	<p class="paratype03"><b>attānamattano</b>ti attano attabhāvaṃ sokaparidevadukkhena hiṃsanto. <b>na tenā</b>ti tena paridevena paralokaṃ gatā sattā na pālenti na yāpenti. <b>niratthā</b>ti tasmā tesaṃ matasattānaṃ ayaṃ paridevanā niratthakā. <b>saraṇa</b>nti nivāsagehaṃ. idaṃ vuttaṃ hoti — yathā paṇḍito puriso attano vasanāgāre āditte muhuttampi vosānaṃ anāpajjitvā ghaṭasatena ghaṭasahassena vārinā nibbāpayateva, evaṃ dhīro uppatitaṃ sokaṃ khippameva nibbāpaye. tūlaṃ viya ca vāto yathā saṇṭhātuṃ na sakkoti, evaṃ dhaṃsaye viddhaṃseyyāti attho.</p>
	<p class="paratype03"><b>macco ekova accetī</b>ti ettha tāta bharata, ime sattā kammassakā nāma, tathā hi ito paralokaṃ gacchanto satto ekova acceti atikkamati, khattiyādikule jāyamānopi ekova gantvā jāyati. tattha tattha pana ñātimittasaṃyogena “ayaṃ me pitā, ayaṃ me mātā, ayaṃ me mitto”ti saṃyogaparamātveva sambhogā sabbapāṇīnaṃ, paramatthena pana tīsupi bhavesu kammassakāvete sattāti attho.</p>
	<p class="paratype03"><b>tasmā</b>ti yasmā etesaṃ sattānaṃ ñātimittasaṃyogaṃ ñātimittaparibhogamattaṃ ṭhapetvā ito paraṃ aññaṃ natthi, tasmā. <b>sampassato</b>ti imañca parañca lokaṃ nānābhāvavinābhāvameva sammā passato. <b>aññāya dhamma</b>nti aṭṭhavidhalokadhammaṃ jānitvā. <b>hadayaṃ manañcā</b>ti idaṃ ubhayampi cittasseva nāmaṃ. idaṃ vuttaṃ hoti — </p>
	<p class="paratype21">“lābho alābho yaso ayaso ca, nindā pasaṃsā ca sukhañca dukkhaṃ. </p>
	<p class="paratype22">ete aniccā manujesu dhammā, mā soca kiṃ socasi poṭṭhapādā”ti. (jā. 1.4.114) — </p>
	<p class="paratype25">imesaṃ aṭṭhannaṃ lokadhammānaṃ yena kenaci cittaṃ pariyādīyati, tassa ca aniccataṃ ñatvā ṭhitassa dhīrassa pituputtamaraṇādivatthukā mahantāpi sokā hadayaṃ na tāpayantīti. etaṃ vā aṭṭhavidhaṃ lokadhammaṃ ñatvā ṭhitassa hadayavatthuñca manañca mahantāpi sokā na tāpayantīti evampettha attho daṭṭhabbo.</p>
	<p class="paratype03"><b>sohaṃ</b> <b>dassañca bhokkhañcā</b>ti gāthāya — tāta bharata, andhabālānaṃ sattānaṃ viya mama rodanaparidevanaṃ nāma na anucchavikaṃ, ahaṃ pana pitu accayena tassa ṭhāne ṭhatvā kapaṇādīnaṃ dānārahānaṃ dānaṃ, ṭhānantarārahānaṃ ṭhānantaraṃ, yasārahānaṃ yasaṃ dassāmi, pitarā me paribhuttanayena issariyaṃ paribhuñjissāmi, ñātake ca posessāmi, avasesañca antoparijanādikaṃ janaṃ pālessāmi, dhammikasamaṇabrāhmaṇānaṃ dhammikaṃ rakkhāvaraṇaguttiṃ karissāmīti evañhi jānato paṇḍitapurisassa anurūpaṃ kiccanti attho.</p>
	<p class="paratype03">parisā imaṃ rāmapaṇḍitassa aniccatāpakāsanaṃ dhammadesanaṃ sutvā nissokā ahesuṃ. tato bharatakumāro rāmapaṇḍitaṃ vanditvā “bārāṇasirajjaṃ sampaṭicchathā”ti āha. tāta lakkhaṇañca, sītādeviñca gahetvā gantvā rajjaṃ anusāsathāti. tumhe pana, devāti. tāta, mama pitā “dvādasavassaccayena āgantvā rajjaṃ kāreyyāsī”ti maṃ avoca, ahaṃ idāneva gacchanto tassa vacanakaro nāma na homi, aññānipi tīṇi vassāni atikkamitvā āgamissāmīti. “ettakaṃ kālaṃ ko rajjaṃ kāressatī”ti? “tumhe kārethā”ti. “na mayaṃ kāressāmā”ti. “tena hi yāva mamāgamanā imā pādukā kāressantī”ti attano tiṇapādukā omuñcitvā adāsi. te tayopi janā pādukā gahetvā rāmapaṇḍitaṃ vanditvā mahājanaparivutā bārāṇasiṃ agamaṃsu. tīṇi saṃvaccharāni pādukā rajjaṃ kāresuṃ. amaccā tiṇapādukā rājapallaṅke ṭhapetvā aḍḍaṃ vinicchinanti. sace dubbinicchito hoti, pādukā aññamaññaṃ paṭihaññanti. tāya saññāya puna vinicchinanti. sammā vinicchitakāle pādukā nissaddā sannisīdanti. rāmapaṇḍito tiṇṇaṃ saṃvaccharānaṃ accayena araññā nikkhamitvā bārāṇasinagaraṃ patvā uyyānaṃ pāvisi. tassa āgamanabhāvaṃ ñatvā kumārā amaccagaṇaparivutā uyyānaṃ gantvā sītaṃ aggamahesiṃ katvā ubhinnampi abhisekaṃ akaṃsu. evaṃ abhisekappatto mahāsatto alaṅkatarathe ṭhatvā mahantena parivārena nagaraṃ pavisitvā padakkhiṇaṃ katvā candakapāsādavarassa mahātalaṃ abhiruhi. tato paṭṭhāya soḷasa vassasahassāni dhammena rajjaṃ kāretvā āyupariyosāne saggapuraṃ pūresi. </p>
	<p class="paratype40">96<b>.</b> </p>
	<p class="paratype21">“dasa vassasahassāni, saṭṭhi vassasatāni ca. </p>
	<p class="paratype22">kambugīvo mahābāhu, rāmo rajjamakārayī”ti. — </p>
	<p class="paratype25">ayaṃ abhisambuddhagāthā tamatthaṃ dīpeti.</p>
	<p class="paratype03">tattha <b>kambugīvo</b>ti suvaṇṇāḷiṅgasadisagīvo. suvaṇṇañhi kambūti vuccati.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kuṭumbiko sotāpattiphale patiṭṭhahi. tadā dasarathamahārājā suddhodanamahārājā ahosi, mātā mahāmāyādevī, sītā rāhulamātā, bharato ānando, lakkhaṇo sāriputto, parisā buddhaparisā, rāmapaṇḍito pana ahameva ahosinti. </p>
	<p class="paratype06">dasarathajātakavaṇṇanā sattamā. </p> 
</body>
</html>