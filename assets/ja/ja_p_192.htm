<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [186] 6. dadhivāhanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>4. asadisavaggo</h4>
	<h5>[186] 6. dadhivāhanajātakavaṇṇanā</h5>
	<p class="paratype03"><b>vaṇṇagandharasūpeto</b>ti idaṃ satthā veḷuvane viharanto vipakkhaseviṃ bhikkhuṃ ārabbha kathesi. vatthu heṭṭhā kathitameva. satthā pana “bhikkhave, asādhusannivāso nāma pāpo anatthakaro, tattha manussabhūtānaṃ tāva pāpasannivāsassa anatthakaratāya kiṃ vattabbaṃ, pubbe pana asātena amadhurena nimbarukkhena saddhiṃ sannivāsamāgamma madhuraraso dibbarasapaṭibhāgo acetano ambarukkhopi amadhuro tittako jāto”ti vatvā atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente kāsiraṭṭhe cattāro bhātaro brāhmaṇā isipabbajjaṃ pabbajitvā himavantapadese paṭipāṭiyā paṇṇasālā katvā vāsaṃ kappesuṃ. tesaṃ jeṭṭhakabhātā kālaṃ katvā sakkattaṃ pāpuṇi. so taṃ kāraṇaṃ ñatvā antarantarā sattaṭṭhadivasaccayena tesaṃ upaṭṭhānaṃ gacchanto ekadivasaṃ jeṭṭhakatāpasaṃ vanditvā ekamantaṃ nisīditvā — “bhante, kena te attho”ti pucchi. paṇḍurogo tāpaso “agginā me attho”ti āha. so taṃ sutvā tassa vāsipharasukaṃ adāsi. vāsipharasuko nāma daṇḍe pavesanavasena vāsipi hoti pharasupi. tāpaso “ko me imaṃ ādāya dārūni āharissatī”ti āha. atha naṃ sakko evamāha — “yadā te, bhante, dārūhi attho, imaṃ pharasuṃ hatthena paharitvā ‘dārūni me āharitvā aggiṃ karohī’ti vadeyyāsi, dārūni āharitvā aggiṃ katvā dassatī”ti. tassa vāsipharasukaṃ datvā dutiyampi upasaṅkamitvā “bhante, kena te attho”ti pucchi. tassa paṇṇasālāya hatthimaggo hoti, so hatthīhi upadduto “hatthīnaṃ me vasena dukkhaṃ uppajjati, te palāpehī”ti āha. sakko tassa ekaṃ bheriṃ upanāmetvā “bhante, imasmiṃ tale pahaṭe tumhākaṃ paccāmittā palāyissanti, imasmiṃ tale pahaṭe mettacittā hutvā caturaṅginiyā senāya parivāressantī”ti vatvā taṃ bheriṃ datvā kaniṭṭhassa santikaṃ gantvā “bhante, kena te attho”ti pucchi. sopi paṇḍurogadhātukova, tasmā “dadhinā me attho”ti āha. sakko tassa ekaṃ dadhighaṭaṃ datvā “sace tumhe icchamānā imaṃ āsiñceyyātha, mahānadī hutvā mahoghaṃ pavattetvā tumhākaṃ rajjaṃ gahetvā dātuṃ samatthopi bhavissatī”ti vatvā pakkāmi. tato paṭṭhāya vāsipharasuko jeṭṭhabhātikassa aggiṃ karoti, itarena bheritale pahaṭe hatthī palāyanti, kaniṭṭho dadhiṃ paribhuñjati.</p>
	<p class="paratype03">tasmiṃ kāle eko sūkaro ekasmiṃ purāṇagāmaṭṭhāne caranto ānubhāvasampannaṃ ekaṃ maṇikkhandhaṃ addasa. so taṃ maṇikkhandhaṃ mukhena ḍaṃsitvā tassānubhāvena ākāse uppatitvā samuddassa majjhe ekaṃ dīpakaṃ gantvā “ettha dāni mayā vasituṃ vaṭṭatī”ti otaritvā phāsukaṭṭhāne ekassa udumbararukkhassa heṭṭhā vāsaṃ kappesi. so ekadivasaṃ tasmiṃ rukkhamūle maṇikkhandhaṃ purato ṭhapetvā niddaṃ okkami. atheko kāsiraṭṭhavāsī manusso “nirupakāro esa amhākan”ti mātāpitūhi gehā nikkaḍḍhito ekaṃ paṭṭanagāmaṃ gantvā nāvikānaṃ kammakāro hutvā nāvaṃ āruyha samuddamajjhe bhinnāya nāvāya phalake nipanno taṃ dīpakaṃ patvā phalāphalāni pariyesanto taṃ sūkaraṃ niddāyantaṃ disvā saṇikaṃ gantvā maṇikkhandhaṃ gaṇhitvā tassa ānubhāvena ākāse uppatitvā udumbararukkhe nisīditvā cintesi — “ayaṃ sūkaro imassa maṇikkhandhassa ānubhāvena ākāsacāriko hutvā idha vasati maññe, mayā paṭhamameva imaṃ sūkaraṃ māretvā maṃsaṃ khāditvā pacchā gantuṃ vaṭṭatī”ti. so ekaṃ daṇḍakaṃ bhañjitvā tassa sīse pāteti. sūkaro pabujjhitvā maṇiṃ apassanto ito cito ca kampamāno vidhāvati, rukkhe nisinnapuriso hasi. sūkaro olokento taṃ disvā taṃ rukkhaṃ sīsena paharitvā tattheva mato.</p>
	<p class="paratype03">so puriso otaritvā aggiṃ katvā tassa maṃsaṃ pacitvā khāditvā ākāse uppatitvā himavantamatthakena gacchanto assamapadaṃ disvā jeṭṭhabhātikassa tāpasassa assame otaritvā dvīhatīhaṃ vasitvā tāpasassa vattapaṭivattaṃ akāsi, vāsipharasukassa ānubhāvañca passi. so “imaṃ mayā gahetuṃ vaṭṭatī”ti maṇikkhandhassa ānubhāvaṃ tāpasassa dassetvā “bhante, imaṃ maṇiṃ gahetvā vāsipharasukaṃ dethā”ti āha. tāpaso ākāsena caritukāmo taṃ gahetvā vāsipharasukaṃ adāsi. so taṃ gahetvā thokaṃ gantvā vāsipharasukaṃ paharitvā “vāsipharasuka tāpasassa sīsaṃ chinditvā maṇikkhandhaṃ me āharā”ti āha. so gantvā tāpasassa sīsaṃ chinditvā maṇikkhandhaṃ āhari. so vāsipharasukaṃ paṭicchannaṭṭhāne ṭhapetvā majjhimatāpasassa santikaṃ gantvā katipāhaṃ vasitvā bheriyā ānubhāvaṃ disvā maṇikkhandhaṃ datvā bheriṃ gaṇhitvā purimanayeneva tassapi sīsaṃ chindāpetvā kaniṭṭhaṃ upasaṅkamitvā dadhighaṭassa ānubhāvaṃ disvā maṇikkhandhaṃ datvā dadhighaṭaṃ gahetvā purimanayeneva tassa sīsaṃ chindāpetvā maṇikkhandhañca vāsipharasukañca bheriñca dadhighaṭañca gahetvā ākāse uppatitvā bārāṇasiyā avidūre ṭhatvā bārāṇasirañño “yuddhaṃ vā me detu rajjaṃ vā”ti ekassa purisassa hatthe paṇṇaṃ pāhesi.</p>
	<p class="paratype03">rājā sāsanaṃ sutvāva “coraṃ gaṇhissāmī”ti nikkhami. so ekaṃ bheritalaṃ pahari, caturaṅginī senā parivāresi. rañño avattharaṇabhāvaṃ ñatvā dadhighaṭaṃ vissajjesi, mahānadī pavatti. mahājano dadhimhi osīditvā nikkhamituṃ nāsakkhi. vāsipharasukaṃ paharitvā “rañño sīsaṃ āharā”ti āha, vāsipharasuko gantvā rañño sīsaṃ āharitvā pādamūle nikkhipi. ekopi āvudhaṃ ukkhipituṃ nāsakkhi. so mahantena balena parivuto nagaraṃ pavisitvā abhisekaṃ kāretvā dadhivāhano nāma rājā hutvā dhammena samena rajjaṃ kāresi.</p>
	<p class="paratype03">tassekadivasaṃ mahānadiyaṃ jālakaraṇḍake kīḷantassa kaṇṇamuṇḍadahato devaparibhogaṃ ekaṃ ambapakkaṃ āgantvā jāle laggi, jālaṃ ukkhipantā taṃ disvā rañño adaṃsu. taṃ mahantaṃ ghaṭappamāṇaṃ parimaṇḍalaṃ suvaṇṇavaṇṇaṃ ahosi. rājā “kissa phalaṃ nāmetan”ti vanacarake pucchitvā “ambaphalan”ti sutvā paribhuñjitvā tassa aṭṭhiṃ attano uyyāne ropāpetvā khīrodakena siñcāpesi. rukkho nibbattitvā tatiye saṃvacchare phalaṃ adāsi. ambassa sakkāro mahā ahosi, khīrodakena siñcanti, gandhapañcaṅgulikaṃ denti, mālādāmāni parikkhipanti, gandhatelena dīpaṃ jālenti, parikkhepo panassa paṭasāṇiyā ahosi. phalāni madhurāni suvaṇṇavaṇṇāni ahesuṃ. dadhivāhanarājā aññesaṃ rājūnaṃ ambaphalaṃ pesento aṭṭhito rukkhanibbattanabhayena aṅkuranibbattanaṭṭhānaṃ maṇḍūkakaṇṭakena vijjhitvā pesesi. tesaṃ ambaṃ khāditvā aṭṭhi ropitaṃ na sampajjati. te “kiṃ nu kho ettha kāraṇan”ti pucchantā taṃ kāraṇaṃ jāniṃsu. </p>
	<p class="paratype01">atheko rājā uyyānapālaṃ pakkositvā “dadhivāhanassa ambaphalānaṃ rasaṃ nāsetvā tittakabhāvaṃ kātuṃ sakkhissasī”ti pucchitvā “āma, devā”ti vutte “tena hi gacchāhī”ti sahassaṃ datvā pesesi. so bārāṇasiṃ gantvā “eko uyyānapālo āgato”ti rañño ārocāpetvā tena pakkosāpito pavisitvā rājānaṃ vanditvā “tvaṃ uyyānapālo”ti puṭṭho “āma, devā”ti vatvā attano ānubhāvaṃ vaṇṇesi. rājā “gaccha amhākaṃ uyyānapālassa santike hohī”ti āha. te tato paṭṭhāya dve janā uyyānaṃ paṭijagganti. adhunāgato uyyānapālo akālapupphāni suṭṭhu pupphāpento akālaphalāni gaṇhāpento uyyānaṃ ramaṇīyaṃ akāsi. rājā tassa pasīditvā porāṇakauyyānapālaṃ nīharitvā tasseva uyyānaṃ adāsi. so uyyānassa attano hatthagatabhāvaṃ ñatvā ambarukkhaṃ parivāretvā nimbe ca phaggavavalliyo ca ropesi, anupubbena nimbā vaḍḍhiṃsu, mūlehi mūlāni, sākhāhi ca sākhā saṃsaṭṭhā onaddhavinaddhā ahesuṃ. tena asātāmadhurasaṃsaggena tāvamadhuraphalo ambo tittako jāto nimbapaṇṇasadisaraso, ambaphalānaṃ tittakabhāvaṃ ñatvā uyyānapālo palāyi.</p>
	<p class="paratype03">dadhivāhano uyyānaṃ gantvā ambaphalaṃ khādanto mukhe paviṭṭhaṃ ambarasaṃ nimbakasaṭaṃ viya ajjhoharituṃ asakkonto kakkāretvā niṭṭhubhi. tadā bodhisatto tassa atthadhammānusāsako amacco ahosi. rājā bodhisattaṃ āmantetvā “paṇḍita, imassa rukkhassa porāṇakaparihārato parihīnaṃ natthi, evaṃ santepissa phalaṃ tittakaṃ jātaṃ, kiṃ nu kho kāraṇan”ti pucchanto paṭhamaṃ gāthamāha — </p>
	<p class="paratype40">71<b>.</b> </p>
	<p class="paratype21">“vaṇṇagandharasūpeto, amboyaṃ ahuvā pure. </p>
	<p class="paratype22">tameva pūjaṃ labhamāno, kenambo kaṭukapphalo”ti.</p>
	<p class="paratype03">athassa kāraṇaṃ ācikkhanto bodhisatto dutiyaṃ gāthamāha — </p>
	<p class="paratype40">72<b>.</b> </p>
	<p class="paratype21">“pucimandaparivāro, ambo te dadhivāhana. </p>
	<p class="paratype27">mūlaṃ mūlena saṃsaṭṭhaṃ, sākhā sākhā nisevare. </p>
	<p class="paratype22">asātasannivāsena, tenambo kaṭukapphalo”ti.</p>
	<p class="paratype03">tattha <b>pucimandaparivāro</b>ti nimbarukkhaparivāro. <b>sākhā sākhā nisevare</b>ti pucimandassa sākhāyo ambarukkhassa sākhāyo nisevanti. <b>asātasannivāsenā</b>ti amadhurehi pucimandehi saddhiṃ sannivāsena. <b>tenā</b>ti tena kāraṇena ayaṃ ambo kaṭukapphalo asātaphalo tittakaphalo jātoti.</p>
	<p class="paratype03">rājā tassa vacanaṃ sutvā sabbepi pucimande ca phaggavavalliyo ca chindāpetvā mūlāni uddharāpetvā samantā amadhurapaṃsuṃ harāpetvā madhurapaṃsuṃ pakkhipāpetvā khīrodakasakkharodakagandhodakehi ambaṃ paṭijaggāpesi. so madhurasaṃsaggena puna madhurova ahosi. rājā pakatiuyyānapālasseva uyyānaṃ niyyādetvā yāvatāyukaṃ ṭhatvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā ahameva paṇḍitāmacco ahosin”ti. </p>
	<p class="paratype06">dadhivāhanajātakavaṇṇanā chaṭṭhā. </p> 
</body>
</html>