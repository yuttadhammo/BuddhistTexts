<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [406] 1. gandhārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[406] 1. gandhārajātakavaṇṇanā</h5>
	<p class="paratype03"><b>hitvā</b> <b>gāmasahassānī</b>ti idaṃ satthā jetavane viharanto bhesajjasannidhikārasikkhāpadaṃ ārabbha kathesi. vatthu pana rājagahe samuṭṭhitaṃ. āyasmatā hi pilindavacchena ārāmikakulaṃ mocetuṃ rājanivesanaṃ gantvā rañño pāsāde iddhibalena sovaṇṇamaye kate manussā pasīditvā therassa pañca bhesajjāni pahiṇiṃsu. so tāni parisāya vissajjesi. parisā panassa bāhullikā ahosi, laddhaṃ laddhaṃ koḷambepi ghaṭepi pattatthavikāyopi pūretvā paṭisāmesi. manussā disvā “mahicchā ime samaṇā antokoṭṭhāgārikā”ti ujjhāyiṃsu. satthā taṃ pavattiṃ sutvā “yāni kho pana tāni gilānānaṃ bhikkhūnan”ti (pārā. 622-623) sikkhāpadaṃ paññapetvā “bhikkhave, porāṇakapaṇḍitā anuppanne buddhe bāhirakapabbajjaṃ pabbajitvā pañcasīlamattakaṃ rakkhantāpi loṇasakkharamattakaṃ punadivasatthāya nidahante garahiṃsu, tumhe pana evarūpe niyyānikasāsane pabbajitvā dutiyatatiyadivasatthāya sannidhiṃ karontā ayuttaṃ karothā”ti vatvā atītaṃ āhari.</p>
	<p class="paratype03">atīte gandhāraraṭṭhe bodhisatto gandhārarañño putto hutvā pitu accayena rajje patiṭṭhāya dhammena rajjaṃ kāresi. majjhimapadesepi videharaṭṭhe videho nāma rājā rajjaṃ kāresi. te dvepi rājāno adiṭṭhasahāyā hutvā aññamaññaṃ thiravissāsā ahesuṃ. tadā manussā dīghāyukā honti, tiṃsa vassasahassāni jīvanti. athekadā gandhārarājā puṇṇamuposathadivase samādinnasīlo mahātale paññattavarapallaṅkamajjhagato vivaṭena sīhapañjarena pācīnalokadhātuṃ olokento amaccānaṃ dhammatthayuttakathaṃ kathento nisīdi. tasmiṃ khaṇe gaganatalaṃ atilaṅghantamiva paripuṇṇaṃ candamaṇḍalaṃ rāhu avatthari, candappabhā antaradhāyi. amaccā candālokaṃ apassantā candassa rāhunā gahitabhāvaṃ rañño ārocesuṃ. rājā candaṃ oloketvā “ayaṃ cando āgantukaupakkilesena upakkiliṭṭho nippabho jāto, mayhampesa rājaparivāro upakkileso, na kho pana metaṃ patirūpaṃ, yāhaṃ rāhunā gahitacando viya nippabho bhaveyyaṃ, visuddhe gaganatare virocantaṃ candamaṇḍalaṃ viya rajjaṃ pahāya pabbajissāmi, kiṃ me parena ovaditena, kule ca gaṇe ca alaggo hutvā attānameva ovadanto vicarissāmi, idaṃ me patirūpan”ti cintetvā “yaṃ icchatha, taṃ rājānaṃ karothā”ti rajjaṃ amaccānaṃ niyyādesi. so rajjaṃ chaḍḍetvā isipabbajjaṃ pabbajitvā jhānābhiññāyo nibbattetvā jhānaratisamappito himavantapadese vāsaṃ kappesi.</p>
	<p class="paratype03">videharājāpi “sukhaṃ me sahāyassā”ti vāṇije pucchitvā tassa pabbajitabhāvaṃ sutvā “mama sahāye pabbajite ahaṃ rajjena kiṃ karissāmī”ti sattayojanike mithilanagare tiyojanasatike videharaṭṭhe soḷasasu gāmasahassesu pūritāni koṭṭhāgārāni, soḷasasahassā ca nāṭakitthiyo chaḍḍetvā puttadhītaro amanasikatvā himavantapadesaṃ pavisitvā pabbajitvā pavattaphalabhojano hutvā samappavattavāsaṃ vasanto vicari. te ubhopi samavattacāraṃ carantā aparabhāge samāgacchiṃsu, na pana aññamaññaṃ sañjāniṃsu, sammodamānā ekatova samappavattavāsaṃ vasiṃsu. tadā videhatāpaso gandhāratāpasassa upaṭṭhānaṃ karoti. tesaṃ ekasmiṃ puṇṇamadivase aññatarasmiṃ rukkhamūle nisīditvā dhammatthayuttakathaṃ kathentānaṃ gaganatale virocamānaṃ candamaṇḍalaṃ rāhu avatthari. videhatāpaso “kiṃ nu kho candassa pabhā naṭṭhā”ti oloketvā rāhunā gahitaṃ candaṃ disvā “ko nu kho esa ācariya, candaṃ avattharitvā nippabhamakāsī”ti pucchi. antevāsika ayaṃ rāhu nāma candasseko upakkileso, virocituṃ na deti, ahampi rāhugahitaṃ candamaṇḍalaṃ disvā “idaṃ parisuddhassa candamaṇḍalassa āgantukena upakkilesena nippabhaṃ jātaṃ, mayhampi idaṃ rajjaṃ upakkileso, yāva candamaṇḍalaṃ rāhu viya idaṃ nippabhaṃ na karoti, tāva pabbajissāmī”ti cintetvā tadeva rāhugahitaṃ candamaṇḍalaṃ ārammaṇaṃ katvā mahārajjaṃ chaḍḍetvā pabbajitoti. “ācariya, tvaṃ gandhārarājā”ti ? “āma, ahan”ti. “ācariya, ahampi videharaṭṭhe mithilanagare videharājā nāma, nanu mayaṃ aññamaññaṃ adiṭṭhasahāyā”ti. “kiṃ pana te ārammaṇaṃ ahosī”ti? ahaṃ “tumhe pabbajitā”ti sutvā “addhā pabbajjāya mahantaṃ guṇaṃ addasā”ti tumheyeva ārammaṇaṃ katvā rajjaṃ pahāya pabbajitoti. te tato paṭṭhāya ativiya samaggā sammodamānā pavattaphalabhojanā hutvā vihariṃsu. tattha dīgharattaṃ vasitvā ca pana loṇambilasevanatthāya himavantato otaritvā ekaṃ paccantagāmaṃ sampāpuṇiṃsu.</p>
	<p class="paratype03">manussā tesaṃ iriyāpathe pasīditvā bhikkhaṃ datvā paṭiññaṃ gahetvā araññe rattidivaṭṭhānādīni māpetvā vasāpesuṃ. antarāmaggepi nesaṃ bhattakiccakaraṇatthāya udakaphāsukaṭṭhāne paṇṇasālaṃ kāresuṃ. te paccantagāme bhikkhaṃ caritvā tāya paṇṇasālāya nisīditvā paribhuñjitvā attano vasanaṭṭhānaṃ gacchanti. tepi manussā tesaṃ āhāraṃ dadamānā ekadā loṇaṃ patte pakkhipitvā denti, ekadā paṇṇapuṭe bandhitvā denti, ekadā aloṇakāhārameva denti. te ekadivasaṃ paṇṇapuṭe bahutaraṃ loṇaṃ adaṃsu. videhatāpaso loṇaṃ ādāya gantvā bodhisattassa bhattakiccakāle pahonakaṃ datvā attanopi pamāṇayuttaṃ gahetvā atirekaṃ paṇṇapuṭe bandhitvā “aloṇakadivase bhavissatī”ti tiṇavaṭṭikāntare ṭhapesi. athekadivasaṃ aloṇake āhāre laddhe videho gandhārassa bhikkhābhājanaṃ datvā tiṇavaṭṭikāntarato loṇaṃ āharitvā “ācariya, loṇaṃ gaṇhathā”ti āha. “ajja manussehi loṇaṃ na dinnaṃ, tvaṃ kuto labhasī”ti? “ācariya, purimadivase manussā bahuṃ loṇamadaṃsu, athāhaṃ ‘aloṇakadivase bhavissatī’ti atirekaṃ loṇaṃ ṭhapesin”ti. atha naṃ bodhisatto “moghapurisa, tiyojanasatikaṃ videharaṭṭhaṃ pahāya pabbajitvā akiñcanabhāvaṃ patvā idāni loṇasakkharāya taṇhaṃ janesī”ti tajjetvā ovadanto paṭhamaṃ gāthamāha — </p>
	<p class="paratype40">76<b>.</b> </p>
	<p class="paratype21">“hitvā gāmasahassāni, paripuṇṇāni soḷasa. </p>
	<p class="paratype22">koṭṭhāgārāni phītāni, sannidhiṃ dāni kubbasī”ti.</p>
	<p class="paratype03">tattha <b>koṭṭhāgārānī</b>ti suvaṇṇarajatamaṇimuttādiratanakoṭṭhāgārāni ceva dussakoṭṭhāgārāni ca dhaññakoṭṭhāgārāni ca. <b>phītānī</b>ti pūrāni. <b>sannidhiṃ dāni kubbasī</b>ti idāni “sve bhavissati, tatiyadivase bhavissatī”ti loṇamattaṃ sannidhiṃ karosīti.</p>
	<p class="paratype03">videho evaṃ garahiyamāno garahaṃ asahanto paṭipakkho hutvā “ācariya, tumhe attano dosaṃ adisvā mayhameva dosaṃ passatha, nanu tumhe ‘kiṃ me parena ovaditena, attānameva ovadissāmī’ti rajjaṃ chaḍḍetvā pabbajitā, tumhe idāni maṃ kasmā ovadathā”ti codento dutiyaṃ gāthamāha — </p>
	<p class="paratype40">77<b>.</b> </p>
	<p class="paratype21">“hitvā gandhāravisayaṃ, pahūtadhanadhāriyaṃ. </p>
	<p class="paratype22">pasāsanato nikkhanto, idha dāni pasāsasī”ti.</p>
	<p class="paratype03">tattha <b>pasāsanato</b>ti ovādānusāsanīdānato. <b>idha dānī</b>ti idāni idha araññe kasmā maṃ ovadathāti.</p>
	<p class="paratype03">taṃ sutvā bodhisatto tatiyaṃ gāthamāha — </p>
	<p class="paratype40">78<b>.</b> </p>
	<p class="paratype21">“dhammaṃ bhaṇāmi vedeha, adhammo me na ruccati. </p>
	<p class="paratype22">dhammaṃ me bhaṇamānassa, na pāpamupalimpatī”ti.</p>
	<p class="paratype03">tattha <b>dhamma</b>nti sabhāvaṃ, buddhādīhi vaṇṇitaṃ pasatthaṃ kāraṇameva. <b>adhammo me na ruccatī</b>ti adhammo nāma asabhāvo mayhaṃ kadācipi na ruccati. <b>na pāpamupalimpatī</b>ti mama sabhāvameva kāraṇameva bhaṇantassa pāpaṃ nāma hadaye na limpati na allīyati. ovādadānaṃ nāmetaṃ buddhapaccekabuddhasāvakabodhisattānaṃ paveṇī. tehi dinnovādaṃ bālā na gaṇhanti, ovādadāyakassa pana pāpaṃ nāma natthi. </p>
	<p class="paratype21">“nidhīnaṃva pavattāraṃ, yaṃ passe vajjadassinaṃ. </p>
	<p class="paratype27">niggayhavādiṃ medhāviṃ, tādisaṃ paṇḍitaṃ bhaje. </p>
	<p class="paratype22">tādisaṃ bhajamānassa, seyyo hoti na pāpiyo. </p>
	<p class="paratype21">“ovadeyyānusāseyya, asabbhā ca nivāraye. </p>
	<p class="paratype22">satañhi so piyo hoti, asataṃ hoti appiyo”ti. (dha. pa. 76-77).</p>
	<p class="paratype03">videhatāpaso bodhisattassa kathaṃ sutvā “ācariya, atthanissitaṃ kathentenapi paraṃ ghaṭṭetvā rosetvā kathetuṃ na vaṭṭati, tvaṃ maṃ kuṇṭhasatthakena muṇḍento viya atipharusaṃ kathesī”ti vatvā catutthaṃ gāthamāha — </p>
	<p class="paratype40">79<b>.</b> </p>
	<p class="paratype21">“yena kenaci vaṇṇena, paro labhati ruppanaṃ. </p>
	<p class="paratype22">mahatthiyampi ce vācaṃ, na taṃ bhāseyya paṇḍito”ti.</p>
	<p class="paratype03">tattha <b>yena kenacī</b>ti dhammayuttenāpi kāraṇena. <b>labhati ruppana</b>nti ghaṭṭanaṃ dussanaṃ kuppanaṃ labhatiyeva. <b>na taṃ bhāseyyā</b>ti tasmā taṃ parapuggalaṃ yāya so vācāya dussati, taṃ mahatthiyaṃ mahantaṃ atthanissitampi vācaṃ na bhāseyyāti attho.</p>
	<p class="paratype03">athassa bodhisatto pañcamaṃ gāthamāha — </p>
	<p class="paratype40">80<b>.</b> </p>
	<p class="paratype21">“kāmaṃ ruppatu vā mā vā, bhusaṃva vikirīyatu. </p>
	<p class="paratype22">dhammaṃ me bhaṇamānassa, na pāpamupalimpatī”ti.</p>
	<p class="paratype03">tattha <b>kāma</b>nti ekaṃsena. idaṃ vuttaṃ hoti — ayuttakārako puggalo “ayuttaṃ te katan”ti ovadiyamāno ekaṃseneva kujjhatu vā mā vā kujjhatu, atha vā bhusamuṭṭhi viya vikirīyatu, mayhaṃ pana dhammaṃ bhaṇantassa pāpaṃ nāma natthīti.</p>
	<p class="paratype03">evañca pana vatvā “na vo ahaṃ, ānanda, tathā parakkamissāmi, yathā kumbhakāro āmake āmakamatte. niggayha niggayhāhaṃ ānanda, vakkhāmi, yo sāro so ṭhassatī”ti (ma. ni. 3.196) imassa sugatovādassa anurūpāya paṭipattiyā ṭhatvā “yathā kumbhakāro bhājanesu punappunaṃ ākoṭetvā ākoṭetvā āmakaṃ aggahetvā supakkameva bhājanaṃ gaṇhāti, evaṃ punappunaṃ ovaditvā niggaṇhitvā pakkabhājanasadiso puggalo gahetabbo”ti dassetuṃ puna taṃ ovadanto — </p>
	<p class="paratype40">81<b>.</b> </p>
	<p class="paratype21">“no ce assa sakā buddhi, vinayo vā susikkhito. </p>
	<p class="paratype22">vane andhamahiṃsova, careyya bahuko jano. </p>
	<p class="paratype40">82<b>.</b> </p>
	<p class="paratype21">“yasmā ca panidhekacce, āceramhi susikkhitā. </p>
	<p class="paratype22">tasmā vinītavinayā, caranti susamāhitā”ti. — idaṃ gāthādvayamāha.</p>
	<p class="paratype03">tassattho — samma vedeha, imesañhi sattānaṃ sace attano buddhi vā paṇḍite ovādadāyake nissāya ācārapaṇṇattivinayo vā susikkhito na bhaveyya, evaṃ sante yathā tiṇalatādigahane vane andhamahiṃso gocarāgocaraṃ sāsaṅkanirāsaṅkañca ṭhānaṃ ajānanto carati, tathā tumhādiso bahuko jano careyya. yasmā pana idha ekacce sakāya buddhiyā rahitā sattā ācariyasantike ācārapaṇṇattisusikkhitā, tasmā ācariyehi attano attano anurūpena vinayena vinītattā vinītavinayā susamāhitā ekaggacittā hutvā carantīti.</p>
	<p class="paratype03">iminā idaṃ dasseti — iminā hi sattena gihinā hutvā attano kulānurūpā, pabbajitena pabbajitānurūpā sikkhā sikkhitabbā. gihinopi hi attano kulānurūpesu kasigorakkhādīsu sikkhitāva sampannājīvā hutvā susamāhitā caranti, pabbajitāpi pabbajitānurūpesu pāsādikesu abhikkantapaṭikkantādīsu adhisīlādhicittādhipaññāsikkhāsu sikkhitāva vigatavikkhepā susamāhitā caranti. lokasmiñhi — </p>
	<p class="paratype21">“bāhusaccañca sippañca, vinayo ca susikkhito. </p>
	<p class="paratype22">subhāsitā ca yā vācā, etaṃ maṅgalamuttaman”ti. (khu. pā. 5.5; su. ni. 264).</p>
	<p class="paratype03">taṃ sutvā vedehatāpaso “ācariya, ito paṭṭhāya maṃ ovadatha anusāsatha, ahaṃ anadhivāsanajātikatāya tumhehi saddhiṃ kathesiṃ, taṃ me khamathā”ti vanditvā mahāsattaṃ khamāpesi. te samaggavāsaṃ vasitvā puna himavantameva agamaṃsu. tatra bodhisatto vedehatāpasassa kasiṇaparikammaṃ kathesi. so taṃ katvā abhiññā ca samāpattiyo ca nibbattesi. iti te ubhopi aparihīnajjhānā brahmalokaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā vedeho ānando ahosi, gandhārarājā pana ahameva ahosīn”ti. </p>
	<p class="paratype06">gandhārajātakavaṇṇanā paṭhamā. </p> 
</body>
</html>