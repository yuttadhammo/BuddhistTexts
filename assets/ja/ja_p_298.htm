<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [292] 2. supattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>5. kumbhavaggo</h4>
	<h5>[292] 2. supattajātakavaṇṇanā</h5>
	<p class="paratype03"><b>bārāṇasyaṃ</b>, <b>mahārājā</b>ti idaṃ satthā jetavane viharanto bimbādeviyā sāriputtattherena dinnaṃ rohitamaccharasaṃ navasappimissakaṃ sālibhattaṃ ārabbha kathesi. vatthu heṭṭhā kathita<b>abbhantarajātake</b> (jā. 1.3.91-93) vatthusadisameva. tadāpi hi theriyā udaravāto kuppi, rāhulabhaddo therassa ācikkhi. thero taṃ āsanasālāyaṃ nisīdāpetvā kosalarañño nivesanaṃ gantvā rohitamaccharasaṃ navasappimissakaṃ sālibhattaṃ āharitvā tassa adāsi. so āharitvā mātu theriyā adāsi, tassā bhuttamattāya udaravāto paṭippassambhi. rājā purise pesetvā pariggaṇhāpetvā tato paṭṭhāya theriyā tathārūpaṃ bhattaṃ adāsi. athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso dhammasenāpati, theriṃ evarūpena nāma bhojanena santappesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva sāriputto rāhulamātāya patthitaṃ deti, pubbepi adāsiyevā”ti vatvā atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente bodhisatto kākayoniyaṃ nibbattitvā vayappatto asītiyā kākasahassānaṃ jeṭṭhako supatto nāma kākarājā ahosi, aggamahesī panassa suphassā nāma kākī ahosi, senāpati sumukho nāma. so asītiyā kākasahassehi parivuto bārāṇasiṃ upanissāya vasi. so ekadivasaṃ suphassaṃ ādāya gocaraṃ pariyesanto bārāṇasirañño mahānasamatthakena agamāsi. sūdo rañño nānāmacchamaṃsavikatiparivāraṃ bhojanaṃ sampādetvā thokaṃ bhājanāni vivaritvā usumaṃ palāpento aṭṭhāsi. suphassā macchamaṃsagandhaṃ ghāyitvā rājabhojanaṃ bhuñjitukāmā hutvā taṃ divasaṃ akathetvā dutiyadivase “ehi, bhadde, gocarāya gamissāmā”ti vuttā “tumhe gacchatha, mayhaṃ eko dohaḷo atthī”ti vatvā “kīdiso dohaḷo”ti vutte “bārāṇasirañño bhojanaṃ bhuñjitukāmāmhi, na kho pana sakkā mayā taṃ laddhuṃ, tasmā jīvitaṃ pariccajissāmi, devā”ti āha. bodhisatto cintayamāno nisīdi. sumukho āgantvā “kiṃ, mahārāja, anattamanosī”ti pucchi, rājā tamatthaṃ ārocesi. senāpati “mā cintayi, mahārājā”ti te ubhopi assāsetvā “ajja tumhe idheva hotha, mayaṃ bhattaṃ āharissāmā”ti vatvā pakkāmi.</p>
	<p class="paratype03">so kāke sannipātetvā taṃ kāraṇaṃ kathetvā “etha bhattaṃ āharissāmā”ti kākehi saddhiṃ bārāṇasiṃ pavisitvā mahānasassa avidūre kāke vagge vagge katvā tasmiṃ tasmiṃ ṭhāne ārakkhatthāya ṭhapetvā sayaṃ aṭṭhahi kākayodhehi saddhiṃ mahānasachadane nisīdi rañño bhattaharaṇakālaṃ olokayamāno. te ca kāke āha — “ahaṃ rañño bhatte hariyamāne bhājanāni pātessāmi, bhājanesu patitesu mayhaṃ jīvitaṃ natthi, tumhesu cattāro janā mukhapūraṃ bhattaṃ, cattāro macchamaṃsaṃ gahetvā netvā supattaṃ sapajāpatikaṃ kākarājānaṃ bhojetha, ‘kahaṃ senāpatī’ti vutte ‘pacchato ehitī’ti vadeyyāthā”ti. atha sūdo rañño bhojanavikatiṃ sampādetvā kājena gahetvā rājakulaṃ pāyāsi. tassa rājaṅgaṇaṃ gatakāle kākasenāpati kākānaṃ saññaṃ datvā sayaṃ uppatitvā bhattahārakassa ure nisīditvā nakhapañjarena paharitvā kaṇayaggasadisena tuṇḍena nāsaggamassa abhihantvā uṭṭhāya dvīhi pakkhehi mukhamassa pidahi. rājā mahātale caṅkamanto mahāvātapānena oloketvā taṃ kākassa kiriyaṃ disvā bhattahārakassa saddaṃ datvā “bho bhattakāraka, bhājanāni chaḍḍetvā kākameva gaṇhā”ti āha. so bhājanāni chaḍḍetvā kākaṃ daḷhaṃ gaṇhi. rājāpi naṃ “ito ehī”ti āha.</p>
	<p class="paratype03">tasmiṃ khaṇe kākā āgantvā attano pahonakaṃ bhuñjitvā sesaṃ vuttaniyāmeneva gahetvā agamiṃsu. tato sesā āgantvā sesaṃ bhuñjiṃsu. tepi aṭṭha janā gantvā rājānaṃ sapajāpatikaṃ bhojesuṃ, suphassāya dohaḷo vūpasami. bhattahārako kākaṃ rañño upanesi. atha naṃ rājā pucchi — “bho kāka, tvaṃ mamañca na lajji, bhattahārakassa ca nāsaṃ khaṇḍesi, bhattabhājanāni ca bhindi, attano ca jīvitaṃ na rakkhi, kasmā evarūpaṃ kammamakāsī”ti? kāko “mahārāja, amhākaṃ rājā bārāṇasiṃ upanissāya vasati, ahamassa senāpati, tassa suphassā nāma bhariyā dohaḷinī tumhākaṃ bhojanaṃ bhuñjitukāmā, rājā tassā dohaḷaṃ mayhaṃ ācikkhi. ahaṃ tattheva mama jīvitaṃ pariccajitvā āgato, idāni me tassā bhojanaṃ pesitaṃ, mayhaṃ manoratho matthakaṃ patto, iminā kāraṇena mayā evarūpaṃ kammaṃ katan”ti dīpento imā gāthā āha. </p>
	<p class="paratype40">124<b>.</b> </p>
	<p class="paratype21">“bārāṇasyaṃ mahārāja, kākarājā nivāsako. </p>
	<p class="paratype22">asītiyā sahassehi, supatto parivārito. </p>
	<p class="paratype40">125<b>.</b> </p>
	<p class="paratype21">“tassa dohaḷinī bhariyā, suphassā bhakkhitumicchati. </p>
	<p class="paratype22">rañño mahānase pakkaṃ, paccagghaṃ rājabhojanaṃ. </p>
	<p class="paratype40">126<b>.</b> </p>
	<p class="paratype21">“tesāhaṃ pahito dūto, rañño camhi idhāgato. </p>
	<p class="paratype22">bhattu apacitiṃ kummi, nāsāyamakaraṃ vaṇan”ti. </p>
	<p class="paratype01">tattha <b>bārāṇasya</b>nti bārāṇasiyaṃ. <b>nivāsako</b>ti nibaddhavasanako. <b>pakka</b>nti nānappakārena sampāditaṃ. keci “siddhan”ti sajjhāyanti. <b>paccaggha</b>nti abbhuṇhaṃ apārivāsikaṃ, macchamaṃsavikatīsu vā paccekaṃ mahagghaṃ etthāti paccagghaṃ. <b>tesāhaṃ pahito dūto, rañño camhi idhāgato</b>ti tesaṃ ubhinnampi ahaṃ dūto āṇattikaro rañño ca amhi pahito, tasmā idha āgatoti attho. <b>bhattu apacitiṃ kummī</b>ti svāhaṃ evaṃ āgato attano bhattu apacitiṃ sakkārasammānaṃ karomi. <b>nāsāyamakaraṃ vaṇa</b>nti, mahārāja, iminā kāraṇena tumhe ca attano ca jīvitaṃ agaṇetvā bhattabhājanaṃ pātāpetuṃ bhattahārakassa nāsāya mukhatuṇḍakena vaṇaṃ akāsiṃ, mayā attano rañño apaciti katā, idāni tumhe yaṃ icchatha, taṃ daṇḍaṃ karothāti.</p>
	<p class="paratype03">rājā tassa vacanaṃ sutvā “mayaṃ tāva manussabhūtānaṃ mahantaṃ yasaṃ datvā amhākaṃ suhajje kātuṃ na sakkoma, gāmādīni dadamānāpi amhākaṃ jīvitadāyakaṃ na labhāma, ayaṃ kāko samāno attano rañño jīvitaṃ pariccajati, ativiya sappuriso madhurassaro dhammakathiko”ti guṇesu pasīditvā taṃ setacchattena pūjesi. so attanā laddhena setacchattena rājānameva pūjetvā bodhisattassa guṇe kathesi. rājā naṃ pakkosāpetvā dhammaṃ sutvā ubhinnampi tesaṃ attano bhojananiyāmena bhattaṃ paṭṭhapesi, sesakākānaṃ devasikaṃ ekaṃ taṇḍulambaṇaṃ pacāpesi, sayañca bodhisattassa ovāde ṭhatvā sabbasattānaṃ abhayaṃ datvā pañca sīlāni rakkhi. supattakākovādo pana satta vassasatāni pavatti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, sumukho senāpati sāriputto, suphassā rāhulamātā, supatto pana ahameva ahosin”ti. </p>
	<p class="paratype06">supattajātakavaṇṇanā dutiyā. </p> 
</body>
</html>