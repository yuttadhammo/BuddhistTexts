<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [34] 4. macchajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>4. kulāvakavaggo</h4>
	<h5>[34] 4. macchajātakavaṇṇanā</h5>
	<p class="paratype03"><b>na maṃ sītaṃ na maṃ uṇha</b>nti idaṃ satthā jetavane viharanto purāṇadutiyikāpalobhanaṃ ārabbha kathesi. tadā hi satthā taṃ bhikkhuṃ “saccaṃ kira tvaṃ bhikkhu ukkaṇṭhitosī”ti pucchi. “saccaṃ, bhagavā”ti. “kenāsi ukkaṇṭhāpito”ti? “purāṇadutiyikā me, bhante madhurahattharasā, taṃ jahituṃ na sakkomī”ti. atha naṃ satthā “bhikkhu esā itthī tava anatthakārikā, pubbepi tvaṃ etaṃ nissāya maraṇaṃ pāpuṇanto maṃ āgamma maraṇā mutto”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa purohito ahosi. tadā kevaṭṭā nadiyaṃ jālaṃ khipiṃsu. atheko mahāmaccho rativasena attano macchiyā saddhiṃ kīḷamāno āgacchati. tassa sā macchī purato gacchamānā jālagandhaṃ ghāyitvā jālaṃ pariharamānā gatā. so pana kāmagiddho lolamaccho jālakucchimeva paviṭṭho. kevaṭṭā tassa jālaṃ paviṭṭhabhāvaṃ ñatvā jālaṃ ukkhipitvā macchaṃ gahetvā amāretvāva vālikāpiṭṭhe khipitvā “imaṃ aṅgāresu pacitvā khādissāmā”ti aṅgāre karonti, sūlaṃ tacchenti. maccho “etaṃ aṅgāratāpanaṃ vā sūlavijjhanaṃ vā aññaṃ vā pana dukkhaṃ na maṃ kilameti, yaṃ panesā macchī ‘aññaṃ so nūna ratiyā gato’ti mayi domanassaṃ āpajjati, tameva maṃ bādhatī”ti paridevamāno imaṃ gāthamāha — </p>
	<p class="paratype40">34<b>.</b> </p>
	<p class="paratype21">“na maṃ sītaṃ na maṃ uṇhaṃ, na maṃ jālasmi bādhanaṃ. </p>
	<p class="paratype22">yañca maṃ maññate macchī, aññaṃ so ratiyā gato”ti.</p>
	<p class="paratype03">tattha <b>na maṃ sītaṃ na maṃ uṇha</b>nti macchānaṃ udakā nīhaṭakāle sītaṃ hoti, tasmiṃ vigate uṇhaṃ hoti, tadubhayampi sandhāya “na maṃ sītaṃ na maṃ uṇhaṃ bādhatī”ti paridevati. yampi aṅgāresu paccanamūlakaṃ dukkhaṃ bhavissati, tampi sandhāya “na maṃ uṇhan”ti paridevateva. <b>na maṃ jālasmi bādhana</b>nti yampi me jālasmiṃ bādhanaṃ ahosi, tampi maṃ na bādhetīti paridevati. <b>“yañca ma”</b>ntiādīsu ayaṃ piṇḍattho — sā macchī mama jāle patitassa imehi kevaṭṭehi gahitabhāvaṃ ajānantī maṃ apassamānā “so maccho idāni aññaṃ macchiṃ kāmaratiyā gato bhavissatī”ti cinteti, taṃ tassā domanassappattāya cintanaṃ maṃ bādhatīti vālikāpiṭṭhe nipanno paridevati.</p>
	<p class="paratype03">tasmiṃ samaye purohito dāsaparivuto nhānatthāya nadītīraṃ āgato. so pana sabbarutaññū hoti. tenassa macchaparidevanaṃ sutvā etadahosi “ayaṃ maccho kilesavasena paridevati, evaṃ āturacitto kho panesa mīyamāno nirayeyeva nibbattissati, ahamassa avassayo bhavissāmī”ti kevaṭṭānaṃ santikaṃ gantvā “ambho tumhe amhākaṃ ekadivasampi byañjanatthāya macchaṃ na dethā”ti āha. kevaṭṭā “kiṃ vadetha, sāmi, tumhākaṃ ruccanakamacchaṃ gaṇhitvā gacchathā”ti āhaṃsu. “amhākaṃ aññena kammaṃ natthi, imaññeva dethā”ti. “gaṇhatha sāmī”ti. bodhisatto taṃ ubhohi hatthehi gahetvā nadītīre nisīditvā “ambho maccha, sace tāhaṃ ajja na passeyyaṃ, jīvitakkhayaṃ pāpuṇeyyāsi, idāni ito paṭṭhāya mā kilesavasiko ahosī”ti ovaditvā udake vissajjetvā nhatvā nagaraṃ pāvisi.</p>
	<p class="paratype03">satthā imaṃ dhammadesanaṃ āharitvā saccāni pakāsesi, saccapariyosāne ukkaṇṭhitabhikkhu sotāpattiphale patiṭṭhāsi. satthāpi anusandhiṃ ghaṭetvā jātakaṃ samodhānesi — “tadā macchī purāṇadutiyikā ahosi, maccho ukkaṇṭhitabhikkhu purohito pana ahameva ahosin”ti. </p>
	<p class="paratype06">macchajātakavaṇṇanā catutthā. </p> 
</body>
</html>