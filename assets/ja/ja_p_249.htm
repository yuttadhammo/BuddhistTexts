<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [243] 3. guttilajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>10. siṅgālavaggo</h4>
	<h5>[243] 3. guttilajātakavaṇṇanā</h5>
	<p class="paratype03"><b>sattatantiṃ sumadhura</b>nti idaṃ satthā veḷuvane viharanto devadattaṃ ārabbha kathesi. tasmiñhi kāle bhikkhū devadattaṃ āhaṃsu — “āvuso devadatta, sammāsambuddho tuyhaṃ ācariyo, tvaṃ sammāsambuddhaṃ nissāya tīṇi piṭakāni uggaṇhi, cattāri jhānāni uppādesi, ācariyassa nāma paṭisattunā bhavituṃ na yuttan”ti. devadatto “kiṃ pana me, āvuso, samaṇo gotamo ācariyo, nanu mayā attano baleneva tīṇi piṭakāni uggahitāni, cattāri jhānāni uppāditānī”ti ācariyaṃ paccakkhāsi. bhikkhū dhammasabhāyaṃ kathaṃ samuṭṭhāpesuṃ “āvuso, devadatto ācariyaṃ paccakkhāya sammāsambuddhassa paṭisattu hutvā mahāvināsaṃ patto”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, devadatto idāneva ācariyaṃ paccakkhāya mama paṭisattu hutvā vināsaṃ pāpuṇāti, pubbepi pattoyevā”ti vatvā atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente bodhisatto gandhabbakule nibbatti, “guttilakumāro”tissa nāmaṃ akaṃsu. so vayappatto gandhabbasippe nipphattiṃ patvā guttilagandhabbo nāma sakalajambudīpe aggagandhabbo ahosi. so dārābharaṇaṃ akatvā andhe mātāpitaro posesi. tadā bārāṇasivāsino vāṇijā vaṇijjāya ujjeninagaraṃ gantvā ussave ghuṭṭhe chandakaṃ saṃharitvā bahuṃ mālāgandhavilepanañca khajjabhojjādīni ca ādāya kīḷanaṭṭhāne sannipatitvā “vetanaṃ datvā ekaṃ gandhabbaṃ ānethā”ti āhaṃsu. tena ca samayena ujjeniyaṃ mūsilo nāma jeṭṭhagandhabbo hoti, te taṃ pakkosāpetvā attano gandhabbaṃ kāresuṃ.</p>
	<p class="paratype03">mūsilo vīṇaṃ vādanto vīṇaṃ uttamamucchanāya mucchitvā vādesi. tesaṃ guttilagandhabbassa gandhabbe jātaparicayānaṃ tassa gandhabbaṃ kilañjakaṇḍūvanaṃ viya hutvā upaṭṭhāsi, ekopi pahaṭṭhākāraṃ na dassesi. mūsilo tesu tuṭṭhākāraṃ adassentesu “atikharaṃ katvā vādemi maññe”ti majjhimamucchanāya mucchitvā majjhimasarena vādesi, te tatthapi majjhattāva ahesuṃ. atha so “ime na kiñci jānanti maññe”ti sayampi ajānanako viya hutvā tantiyo sithile vādesi, te tatthapi na kiñci āhaṃsu. atha ne mūsilo “ambho vāṇijā, kiṃ nu kho mayi vīṇaṃ vādente tumhe na tussathā”ti. “kiṃ pana tvaṃ vīṇaṃ vādesi, mayañhi ‘ayaṃ vīṇaṃ mucchetī’ti saññaṃ akarimhā”ti. “kiṃ pana tumhe mayā uttaritaraṃ ācariyaṃ jānātha, udāhu attano ajānanabhāvena na tussathā”ti. vāṇijā “bārāṇasiyaṃ guttilagandhabbassa vīṇāsaddaṃ sutapubbānaṃ tava vīṇāsaddo itthīnaṃ dārake tosāpanasaddo viya hotī”ti āhaṃsu. “tena hi, handa, tumhehi dinnaparibbayaṃ paṭiggaṇhatha, na mayhaṃ etenattho, apica kho pana bārāṇasiṃ gacchantā maṃ gaṇhitvā gaccheyyāthā”ti. te “sādhū”ti sampaṭicchitvā gamanakāle taṃ ādāya bārāṇasiṃ gantvā tassa “etaṃ guttilassa vasanaṭṭhānan”ti ācikkhitvā sakasakanivesanaṃ agamiṃsu.</p>
	<p class="paratype03">mūsilo bodhisattassa gehaṃ pavisitvā laggetvā ṭhapitaṃ bodhisattassa jātivīṇaṃ disvā gahetvā vādesi, atha bodhisattassa mātāpitaro andhabhāvena taṃ apassantā “mūsikā maññe vīṇaṃ khādantī”ti saññāya “susū”ti āhaṃsu. tasmiṃ kāle mūsilo vīṇaṃ ṭhapetvā bodhisattassa mātāpitaro vanditvā “kuto āgatosī”ti vutte “ācariyassa santike sippaṃ uggaṇhituṃ ujjenito āgatomhī”ti āha. so “sādhū”ti vutte “kahaṃ ācariyo”ti pucchitvā “vippavuttho, tāta, ajja āgamissatī”ti sutvā tattheva nisīditvā bodhisattaṃ āgataṃ disvā tena katapaṭisanthāro attano āgatakāraṇaṃ ārocesi. bodhisatto aṅgavijjāpāṭhako, so tassa asappurisabhāvaṃ ñatvā “gaccha tāta, natthi tava sippan”ti paṭikkhipi. so bodhisattassa mātāpitūnaṃ pāde gahetvā upakāraṃ karonto te ārādhetvā “sippaṃ me dāpethā”ti yāci. bodhisatto mātāpitūhi punappunaṃ vuccamāno te atikkamituṃ asakkonto sippaṃ adāsi. so bodhisatteneva saddhiṃ rājanivesanaṃ gacchati. rājā taṃ disvā “ko esa, ācariyā”ti pucchi. “mayhaṃ antevāsiko, mahārājā”ti. so anukkamena rañño vissāsiko ahosi. bodhisatto ācariyamuṭṭhiṃ akatvā attano jānananiyāmena sabbaṃ sippaṃ sikkhāpetvā “niṭṭhitaṃ te, tāta, sippan”ti āha.</p>
	<p class="paratype03">so cintesi — “mayhaṃ sippaṃ paguṇaṃ, idañca bārāṇasinagaraṃ sakalajambudīpe agganagaraṃ, ācariyopi mahallako, idheva mayā vasituṃ vaṭṭatī”ti. so ācariyaṃ āha — “ācariya ahaṃ rājānaṃ upaṭṭhahissāmī”ti. ācariyo “sādhu, tāta, rañño ārocessāmī”ti gantvā “amhākaṃ antevāsiko devaṃ upaṭṭhātuṃ icchati, deyyadhammamassa jānāthā”ti rañño ārocetvā raññā “tumhākaṃ deyyadhammato upaḍḍhaṃ labhissatī”ti vutte taṃ pavattiṃ mūsilassa ārocesi. mūsilo “ahaṃ tumhehi samakaññeva labhanto upaṭṭhahissāmi, na alabhanto”ti āha . “kiṃkāraṇā”ti? “nanu ahaṃ tumhākaṃ jānanasippaṃ sabbaṃ jānāmī”ti? “āma, jānāsī”ti. “evaṃ sante kasmā mayhaṃ upaḍḍhaṃ detī”ti? bodhisatto rañño ārocesi. rājā “yadi evaṃ tumhehi samakaṃ sippaṃ dassetuṃ sakkonto samakaṃ labhissatī”ti āha. bodhisatto rañño vacanaṃ tassa ārocetvā tena “sādhu dassessāmī”ti vutte rañño taṃ pavattiṃ ārocetvā “sādhu dassetu, kataradivasaṃ sākacchā hotū”ti vutte “ito sattame divase hotu, mahārājā”ti āha.</p>
	<p class="paratype03">rājā mūsilaṃ pakkosāpetvā “saccaṃ kira tvaṃ ācariyena saddhiṃ sākacchaṃ karissasī”ti pucchitvā “saccaṃ, devā”ti vutte “ācariyena saddhiṃ viggaho nāma na vaṭṭati, mā karī”ti vāriyamānopi “alaṃ, mahārāja, hotuyeva me ācariyena saddhiṃ sattame divase sākacchā, katarassa jānibhāvaṃ jānissāmā”ti āha. rājā “sādhū”ti sampaṭicchitvā “ito kira sattame divase ācariyaguttilo ca antevāsikamūsilo ca rājadvāre aññamaññaṃ sākacchaṃ katvā sippaṃ dassessanti, nāgarā sannipatitvā sippaṃ passantū”ti bheriṃ carāpesi. </p>
	<p class="paratype01">bodhisatto cintesi — “ayaṃ mūsilo daharo taruṇo, ahaṃ mahallako parihīnathāmo, mahallakassa kiriyā nāma na sampajjati. antevāsike nāma parājitepi viseso natthi, antevāsikassa pana jaye sati pattabbalajjato araññaṃ pavisitvā maraṇaṃ varataran”ti. so araññaṃ pavisitvā maraṇabhayena nivattati, lajjābhayena gacchati. evamassa gamanāgamanaṃ karontasseva cha divasā atikkantā, tiṇāni matāni, jaṅghamaggo nibbatti. tasmiṃ khaṇe sakkassa bhavanaṃ uṇhākāraṃ dassesi. sakko āvajjamāno taṃ kāraṇaṃ ñatvā “guttilagandhabbo antevāsikassa bhayena araññe mahādukkhaṃ anubhoti, etassa mayā avassayena bhavituṃ vaṭṭatī”ti vegena gantvā bodhisattassa purato ṭhatvā “ācariya, kasmā araññaṃ paviṭṭhosī”ti pucchitvā “kosi tvan”ti vutte “sakkohamasmī”ti āha. atha naṃ bodhisatto “ahaṃ kho, devarāja, antevāsikato parājayabhayena araññaṃ paviṭṭho”ti vatvā paṭhamaṃ gāthamāha — </p>
	<p class="paratype40">186<b>.</b> </p>
	<p class="paratype21">“sattatantiṃ sumadhuraṃ, rāmaṇeyyaṃ avācayiṃ. </p>
	<p class="paratype22">so maṃ raṅgamhi avheti, saraṇaṃ me hoti kosiyā”ti.</p>
	<p class="paratype03">tassattho — ahaṃ, devarāja, mūsilaṃ nāma antevāsikaṃ sattatantiṃ sumadhuraṃ rāmaṇeyyaṃ vīṇaṃ attano jānananiyāmena sikkhāpesiṃ, so maṃ idāni raṅgamaṇḍale pakkosati, tassa me tvaṃ, kosiyagotta, saraṇaṃ hohīti.</p>
	<p class="paratype03">sakko tassa vacanaṃ sutvā “mā bhāyi, ahaṃ te tāṇañca leṇañcā”ti vatvā dutiyaṃ gāthamāha — </p>
	<p class="paratype40">187<b>.</b> </p>
	<p class="paratype21">“ahaṃ taṃ saraṇaṃ samma, ahamācariyapūjako. </p>
	<p class="paratype22">na taṃ jayissati sisso, sissamācariya jessasī”ti.</p>
	<p class="paratype03">tattha <b>ahaṃ taṃ saraṇa</b>nti ahaṃ saraṇaṃ avassayo patiṭṭhā hutvā taṃ tāyissāmi. <b>sammā</b>ti piyavacanametaṃ. <b>sissamācariya, jessasī</b>ti, ācariya, tvaṃ vīṇaṃ vādayamāno sissaṃ jinissasi. apica tvaṃ vīṇaṃ vādento ekaṃ tantiṃ chinditvā cha vādeyyāsi, vīṇāya te pakatisaddo bhavissati. mūsilopi tantiṃ chindissati, athassa vīṇāya saddo na bhavissati. tasmiṃ khaṇe so parājayaṃ pāpuṇissati. athassa parājayabhāvaṃ ñatvā dutiyampi tatiyampi catutthampi pañcamampi sattamampi tantiṃ chinditvā suddhadaṇḍakameva vādeyyāsi, chinnatantikoṭīhi saro nikkhamitvā sakalaṃ dvādasayojanikaṃ bārāṇasinagaraṃ chādetvā ṭhassatīti.</p>
	<p class="paratype03">evaṃ vatvā sakko bodhisattassa tisso pāsakaghaṭikā datvā evamāha — “vīṇāsaddeneva pana sakalanagare chādite ito ekaṃ pāsakaghaṭikaṃ ākāse khipeyyāsi, atha te purato otaritvā tīṇi accharāsatāni naccissanti. tāsaṃ naccanakāle ca dutiyaṃ khipeyyāsi, athāparānipi tīṇi satāni otaritvā tava vīṇādhure naccissanti. tato tatiyaṃ khipeyyāsi, athāparāni tīṇi satāni otaritvā raṅgamaṇḍale naccissanti. ahampi te santikaṃ āgamissāmi, gaccha mā bhāyī”ti bodhisattaṃ assāsesi. bodhisatto pubbaṇhasamaye gehaṃ agamāsi. nāgarā rājadvārasamīpe maṇḍapaṃ katvā rañño āsanaṃ paññapesuṃ. rājā pāsādā otaritvā alaṅkatamaṇḍape pallaṅkamajjhe nisīdi, dvādasasahassā alaṅkatitthiyo amaccabrāhmaṇagahapatikādayo ca rājānaṃ parivārayiṃsu, sabbe nāgarā sannipatiṃsu, rājaṅgaṇe cakkāticakke mañcātimañce bandhiṃsu.</p>
	<p class="paratype03">bodhisattopi nhātānulitto nānaggarasabhojanaṃ bhuñjitvā vīṇaṃ gāhāpetvā attano paññattāsane nisīdi. sakko adissamānakāyena āgantvā ākāse aṭṭhāsi, bodhisattoyeva naṃ passati. mūsilopi āgantvā attano āsane nisīdi. mahājano parivāresi, āditova dvepi samasamaṃ vādayiṃsu. mahājano dvinnampi vāditena tuṭṭho ukkuṭṭhisahassāni pavattesi. sakko ākāse ṭhatvā bodhisattaññeva sāvento “ekaṃ tantiṃ chindā”ti āha. bodhisatto tantiṃ chindi, sā chinnāpi chinnakoṭiyā saraṃ muñcateva, devagandhabbaṃ viya vattati. mūsilopi tantiṃ chindi, tato saddo na nikkhami. ācariyo dutiyampi chindi ... pe ... sattamampi chindi. suddhadaṇḍakaṃ vādentassa saddo nagaraṃ chādetvā aṭṭhāsi. celukkhepasahassāni ceva ukkuṭṭhisahassāni ca pavattayiṃsu. bodhisatto ekaṃ pāsakaṃ ākāse khipi, tīṇi accharāsatāni otaritvā nacciṃsu. evaṃ dutiye ca tatiye ca khitte tīṇi tīṇi accharāsatāni otaritvā vuttanayeneva nacciṃsu.</p>
	<p class="paratype03">tasmiṃ khaṇe rājā mahājanassa iṅgitasaññaṃ adāsi, mahājano uṭṭhāya “tvaṃ ācariyena saddhiṃ virujjhitvā ‘samakāraṃ karomī’ti vāyamasi, attano pamāṇaṃ na jānāsī”ti mūsilaṃ tajjetvā gahitagahiteheva pāsāṇadaṇḍādīhi saṃcuṇṇetvā jīvitakkhayaṃ pāpetvā pāde gahetvā saṅkāraṭṭhāne chaḍḍesi. rājā tuṭṭhacitto ghanavassaṃ vassāpento viya bodhisattassa bahuṃ dhanaṃ adāsi, tathā nāgarā. sakko bodhisattena saddhiṃ paṭisanthāraṃ katvā “ahaṃ te, paṇḍita, sahassayuttaṃ ājaññarathaṃ gāhāpetvā pacchā mātaliṃ pesessāmi, tvaṃ sahassayuttaṃ vejayantarathavaraṃ abhiruyha devalokaṃ āgaccheyyāsī”ti vatvā pakkāmi.</p>
	<p class="paratype03">atha naṃ gantvā paṇḍukambalasilāyaṃ nisinnaṃ “kahaṃ gatāttha, mahārājā”ti devadhītaro pucchiṃsu. sakko tāsaṃ taṃ kāraṇaṃ vitthārena kathetvā bodhisattassa sīlañca guṇañca vaṇṇesi. devadhītaro “mahārāja, mayampi ācariyaṃ daṭṭhukāmā, idha naṃ ānehī”ti āhaṃsu. sakko mātaliṃ āmantetvā “tāta, devaccharā guttilagandhabbaṃ daṭṭhukāmā, gaccha naṃ vejayantarathe nisīdāpetvā ānehī”ti. so “sādhū”ti gantvā bodhisattaṃ ānesi. sakko bodhisattena saddhiṃ sammoditvā “devakaññā kira te, ācariya, gandhabbaṃ sotukāmā”ti āha. “mayaṃ mahārāja, gandhabbā nāma sippaṃ nissāya jīvāma, mūlaṃ labhantā vādeyyāmā”ti. “vādehi, ahaṃ te mūlaṃ dassāmī”ti. “na mayhaṃ aññena mūlenattho, imā pana devadhītaro attano attano kalyāṇakammaṃ kathentu, evāhaṃ vādessāmī”ti . atha naṃ devadhītaro āhaṃsu — “amhehi kataṃ kalyāṇakammaṃ pacchā tumhākaṃ kathessāma, gandhabbaṃ karohi ācariyā”ti. bodhisatto sattāhaṃ devatānaṃ gandhabbaṃ akāsi, taṃ dibbagandhabbaṃ abhibhavitvā pavatti. sattame divase ādito paṭṭhāya devadhītānaṃ kalyāṇakammaṃ pucchi. ekaṃ kassapasammāsambuddhakāle ekassa bhikkhuno uttamavatthaṃ datvā sakkassa paricārikā hutvā nibbattaṃ accharāsahassaparivāraṃ uttamavatthadevakaññaṃ “tvaṃ purimabhave kiṃ kammaṃ katvā nibbattā”ti pucchi. tassa pucchanākāro ca vissajjanā ca vimānavatthumhi āgatameva. vuttañhi tattha — </p>
	<p class="paratype21">“abhikkantena vaṇṇena, yā tvaṃ tiṭṭhasi devate. </p>
	<p class="paratype22">obhāsentī disā sabbā, osadhī viya tārakā. </p>
	<p class="paratype21">“kena tetādiso vaṇṇo, kena te idha mijjhati. </p>
	<p class="paratype22">uppajjanti ca te bhogā, ye keci manaso piyā. </p>
	<p class="paratype21">“pucchāmi taṃ devi mahānubhāve, manussabhūtā kimakāsi puññaṃ. </p>
	<p class="paratype22">kenāsi evaṃ jalitānubhāvā, vaṇṇo ca te sabbadisā pabhāsatī”ti. </p>
	<p class="paratype21">“vatthuttamadāyikā nārī, pavarā hoti naresu nārīsu. </p>
	<p class="paratype22">evaṃ piyarūpadāyikā manāpaṃ, dibbaṃ sā labhate upecca ṭhānaṃ. </p>
	<p class="paratype21">“tassā me passa vimānaṃ, accharā kāmavaṇṇinīhamasmi.</p>
	<p class="paratype03">accharāsahassassāhaṃ, pavarā passa puññānaṃ vipākaṃ. </p>
	<p class="paratype21">“tena metādiso vaṇṇo, tena me idha mijjhati. </p>
	<p class="paratype22">uppajjanti ca me bhogā, ye keci manaso piyā. </p>
	<p class="paratype21">“tenamhi evaṃ jalitānubhāvā. </p>
	<p class="paratype22">vaṇṇo ca me sabbadisā pabhāsatī”ti. (vi. va. 329-331, 333-336).</p>
	<p class="paratype03">aparā piṇḍāya caramānassa bhikkhuno pūjanatthāya pupphāni adāsi, aparā “cetiye gandhapañcaṅgulikaṃ dethā”ti gandhe adāsi, aparā madhurāni phalāphalāni adāsi, aparā ucchurasaṃ adāsi, aparā kassapadasabalassa cetiye gandhapañcaṅgulikaṃ adāsi, aparā maggapaṭipannānaṃ bhikkhūnaṃ bhikkhunīnañca kulagehe vāsaṃ upagatānaṃ santike dhammaṃ assosi, aparā nāvāya upakaṭṭhāya velāya bhuttassa bhikkhuno udake ṭhatvā udakaṃ adāsi, aparā agāramajjhe vasamānā akkodhanā hutvā sassusasuravattaṃ akāsi, aparā attano laddhakoṭṭhāsatopi saṃvibhāgaṃ katvāva paribhuñji, sīlavatī ca ahosi, aparā paragehe dāsī hutvā nikkodhanā nimmānā attano laddhakoṭṭhāsato saṃvibhāgaṃ katvā devarañño paricārikā hutvā nibbattā (vi. va. aṭṭha. 328-336). evaṃ sabbāpi guttilavimānavatthusmiṃ āgatā chattiṃsa devadhītā yaṃ yaṃ kammaṃ katvā tattha nibbattā, sabbaṃ bodhisatto pucchi. tāpissa attano katakammaṃ gāthāhiyeva kathesuṃ. taṃ sutvā bodhisatto “lābhā vata me, suladdhaṃ vata me, svāhaṃ idhāgantvā appamattakenapi kammena paṭiladdhadibbasampattiyo assosiṃ. ito dāni paṭṭhāya manussalokaṃ gantvā dānādīni kusalakammāneva karissāmī”ti vatvā imaṃ udānaṃ udānesi — </p>
	<p class="paratype21">“svāgataṃ vata me ajja, suppabhātaṃ suhuṭṭhitaṃ. </p>
	<p class="paratype22">yaṃ addasāmi devatāyo, accharākāmavaṇṇiyo. </p>
	<p class="paratype21">“imāsāhaṃ dhammaṃ sutvā, kāhāmi kusalaṃ bahuṃ. </p>
	<p class="paratype21">dānena samacariyāya, saṃyamena damena ca. </p>
	<p class="paratype22">svāhaṃ tattha gamissāmi, yattha gantvā na socare”ti. (vi. va. 617-618).</p>
	<p class="paratype03">atha naṃ sattāhaccayena devarājā mātalisaṅgāhakaṃ āṇāpetvā rathe nisīdāpetvā bārāṇasimeva pesesi. so bārāṇasiṃ gantvā devaloke attanā diṭṭhakāraṇaṃ manussānaṃ ācikkhi. tato paṭṭhāya manussā saussāhā puññāni kātuṃ maññiṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā mūsilo devadatto ahosi, sakko anuruddho, rājā ānando, guttilagandhabbo pana ahameva ahosin”ti. </p>
	<p class="paratype06">guttilajātakavaṇṇanā tatiyā. </p> 
</body>
</html>