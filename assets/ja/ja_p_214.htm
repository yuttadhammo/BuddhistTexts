<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [208] 8. susumārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>6. nataṃdaḷhavaggo</h4>
	<h5>[208] 8. susumārajātakavaṇṇanā</h5>
	<p class="paratype03"><b>alaṃ</b> <b>metehi ambehī</b>ti idaṃ satthā jetavane viharanto devadattassa vadhāya parisakkanaṃ ārabbha kathesi. tadā hi satthā “devadatto vadhāya parisakkatī”ti sutvā “na, bhikkhave, idāneva devadatto mayhaṃ vadhāya parisakkati, pubbepi parisakkiyeva, santāsamattampi pana kātuṃ na sakkhī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente himavantapadese bodhisatto kapiyoniyaṃ nibbattitvā nāgabalo thāmasampanno mahāsarīro sobhaggappatto hutvā gaṅgānivattane araññāyatane vāsaṃ kappesi. tadā gaṅgāya eko susumāro vasi. athassa bhariyā bodhisattassa sarīraṃ disvā tassa hadayamaṃse dohaḷaṃ uppādetvā susumāraṃ āha — “ahaṃ sāmi, etassa kapirājassa hadayamaṃsaṃ khāditukāmā”ti. “bhadde, mayaṃ jalagocarā, eso thalagocaro, kinti naṃ gaṇhituṃ sakkhissāmā”ti. “yena kenaci upāyena gaṇha, sace na labhissāmi, marissāmī”ti. “tena hi mā soci, attheko upāyo, khādāpessāmi taṃ tassa hadayamaṃsan”ti susumāriṃ samassāsetvā bodhisattassa gaṅgāya pānīyaṃ pivitvā gaṅgātīre nisinnakāle santikaṃ gantvā evamāha — “vānarinda, imasmiṃ padese kasāyaphalāni khādanto kiṃ tvaṃ niviṭṭhaṭṭhāneyeva carasi, pāragaṅgāya ambalabujādīnaṃ madhuraphalānaṃ anto natthi, kiṃ te tattha gantvā phalāphalaṃ khādituṃ na vaṭṭatī”ti? “kumbhīlarāja, gaṅgā mahodakā vitthiṇṇā, kathaṃ tattha gamissāmī”ti? “sace icchasi, ahaṃ taṃ mama piṭṭhiṃ āropetvā nessāmī”ti. so saddahitvā “sādhū”ti sampaṭicchi. “tena hi ehi piṭṭhiṃ me abhirūhā”ti ca vutte taṃ abhiruhi. susumāro thokaṃ netvā udake osīdāpesi.</p>
	<p class="paratype03">bodhisatto “samma, udake maṃ osīdāpesi, kiṃ nu kho etan”ti āha. “nāhaṃ taṃ dhammasudhammatāya gahetvā gacchāmi, bhariyāya pana me tava hadayamaṃse dohaḷo uppanno, tamahaṃ tava hadayaṃ khādāpetukāmo”ti. “samma, kathentena te sundaraṃ kataṃ. sace hi amhākaṃ udare hadayaṃ bhaveyya, sākhaggesu carantānaṃ cuṇṇavicuṇṇaṃ bhaveyyā”ti. “kahaṃ pana tumhe ṭhapethā”ti? bodhisatto avidūre ekaṃ udumbaraṃ pakkaphalapiṇḍisañchannaṃ dassento “passetāni amhākaṃ hadayāni etasmiṃ udumbare olambantī”ti āha. “sace me hadayaṃ dassasi, ahaṃ taṃ na māressāmī”ti. “tena hi maṃ ettha nehi, ahaṃ te rukkhe olambantaṃ dassāmī”ti. so taṃ ādāya tattha agamāsi. bodhisatto tassa piṭṭhito uppatitvā udumbararukkhe nisīditvā “samma, bāla susumāra, ‘imesaṃ sattānaṃ hadayaṃ nāma rukkhagge hotī’ti saññī ahosi, bālosi, ahaṃ taṃ vañcesiṃ, tava phalāphalaṃ taveva hotu, sarīrameva pana te mahantaṃ paññā pana natthī”ti vatvā imamatthaṃ pakāsento imā gāthā avoca — </p>
	<p class="paratype40">115<b>.</b> </p>
	<p class="paratype21">“alaṃ metehi ambehi, jambūhi panasehi ca. </p>
	<p class="paratype22">yāni pāraṃ samuddassa, varaṃ mayhaṃ udumbaro. </p>
	<p class="paratype40">116<b>.</b> </p>
	<p class="paratype21">“mahatī vata te bondi, na ca paññā tadūpikā. </p>
	<p class="paratype22">susumāra vañcito mesi, gaccha dāni yathāsukhan”ti.</p>
	<p class="paratype03">tattha <b>alaṃ metehī</b>ti yāni tayā dīpake niddiṭṭhāni, etehi mayhaṃ alaṃ. <b>varaṃ mayhaṃ udumbaro</b>ti mayhaṃ ayameva udumbararukkho varaṃ. <b>bondī</b>ti sarīraṃ. <b>tadūpikā</b>ti paññā pana te tadūpikā tassa sarīrassa anucchavikā natthi. <b>gaccha dāni yathāsukha</b>nti idāni yathāsukhaṃ gaccha, natthi te hadayamaṃsagahaṇūpāyoti attho. susumāro sahassaṃ parājito viya dukkhī dummano pajjhāyantova attano nivāsaṭṭhānameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā susumāro devadatto ahosi, susumārī ciñcamāṇavikā, kapirājā pana ahameva ahosin”ti. </p>
	<p class="paratype06">susumārajātakavaṇṇanā aṭṭhamā. </p> 
</body>
</html>