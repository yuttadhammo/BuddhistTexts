<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [516] 6. mahākapijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>16. tiṃsanipāto</h3>
	<h4>[516] 6. mahākapijātakavaṇṇanā</h4>
	<p class="paratype03"><b>bārāṇasyaṃ ahū rājā</b>ti idaṃ satthā veḷuvane viharanto devadattassa silāpavijjhanaṃ ārabbha kathesi. tena hi dhanuggahe payojetvā aparabhāge silāya paviddhāya bhikkhūhi devadattassa avaṇṇe kathite satthā “na, bhikkhave, idāneva, pubbepi devadatto mayhaṃ silaṃ pavijjhiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente kāsikagāmake eko kassakabrāhmaṇo khettaṃ kasitvā goṇe vissajjetvā kuddālakammaṃ kātuṃ ārabhi. goṇā ekasmiṃ gacche paṇṇāni khādantā anukkamena aṭaviṃ pavisitvā palāyiṃsu. so velaṃ sallakkhetvā kuddālaṃ ṭhapetvā goṇe olokento adisvā domanassappatto te pariyesanto antoaṭaviṃ pavisitvā āhiṇḍanto himavantaṃ pāvisi. so tattha disāmūḷho hutvā sattāhaṃ nirāhāro vicaranto ekaṃ tindukarukkhaṃ disvā abhiruyha phalāni khādanto tindukarukkhato parigaḷitvā saṭṭhihatthe narakapapāte pati. tatrassa dasa divasā vītivattā. tadā bodhisatto kapiyoniyaṃ nibbattitvā phalāphalāni khādanto taṃ purisaṃ disvā silāya yoggaṃ katvā taṃ purisaṃ uddharitvā silāya matthake nisīdāpetvā evamāha — “bho brāhmaṇa, ahaṃ kilamāmi, muhuttaṃ niddāyissāmi, maṃ rakkhāhī”ti. so tassa niddāyantassa silāya matthakaṃ padālesi. mahāsatto tassa taṃ kammaṃ ñatvā uppatitvā sākhāya nisīditvā “bho purisa, tvaṃ bhūmiyā gaccha, ahaṃ sākhaggena tuyhaṃ maggaṃ ācikkhanto gamissāmī”ti taṃ purisaṃ araññato nīharitvā magge ṭhapetvā pabbatapādameva pāvisi. so puriso mahāsatte aparajjhitvā kuṭṭhī hutvā diṭṭhadhammeyeva manussapeto ahosi.</p>
	<p class="paratype03">so satta vassāni dukkhapīḷito vicaranto bārāṇasiyaṃ migājinaṃ nāma uyyānaṃ pavisitvā pākārantare kadalipaṇṇaṃ attharitvā vedanāppatto nipajji. tadā bārāṇasirājā uyyānaṃ gantvā tattha vicaranto taṃ disvā “kosi tvaṃ, kiṃ vā katvā imaṃ dukkhaṃ patto”ti pucchi. sopissa sabbaṃ vitthārato ācikkhi. tamatthaṃ pakāsento satthā āha — </p>
	<p class="paratype40">178<b>.</b> </p>
	<p class="paratype21">“bārāṇasyaṃ ahū rājā, kāsīnaṃ raṭṭhavaḍḍhano. </p>
	<p class="paratype22">mittāmaccaparibyūḷho, agamāsi migājinaṃ. </p>
	<p class="paratype40">179<b>.</b> </p>
	<p class="paratype21">“tattha brāhmaṇamaddakkhi, setaṃ citraṃ kilāsinaṃ. </p>
	<p class="paratype22">viddhastaṃ koviḷāraṃva, kisaṃ dhamanisanthataṃ. </p>
	<p class="paratype40">180<b>.</b> </p>
	<p class="paratype21">“paramakāruññataṃ pattaṃ, disvā kicchagataṃ naraṃ. </p>
	<p class="paratype22">avaca byamhito rājā, yakkhānaṃ katamo nusi. </p>
	<p class="paratype40">181<b>.</b> </p>
	<p class="paratype21">“hatthapādā ca te setā, tato setataraṃ siro. </p>
	<p class="paratype22">gattaṃ kammāsavaṇṇaṃ te, kilāsabahulo casi. </p>
	<p class="paratype40">182<b>.</b> </p>
	<p class="paratype21">“vaṭṭanāvaḷisaṅkāsā, piṭṭhi te ninnatunnatā. </p>
	<p class="paratype22">kāḷapabbāva te aṅgā, nāññaṃ passāmi edisaṃ. </p>
	<p class="paratype40">183<b>.</b> </p>
	<p class="paratype21">“ugghaṭṭapādo tasito, kiso dhamanisanthato. </p>
	<p class="paratype22">chāto ātattarūposi, kutosi kattha gacchati. </p>
	<p class="paratype40">184<b>.</b> </p>
	<p class="paratype21">“duddasī appakārosi, dubbaṇṇo bhīmadassano. </p>
	<p class="paratype22">janetti yāpi te mātā, na taṃ iccheyya passituṃ. </p>
	<p class="paratype40">185<b>.</b> </p>
	<p class="paratype21">“kiṃ kammamakaraṃ pubbe, kaṃ avajjhaṃ aghātayi. </p>
	<p class="paratype22">kibbisaṃ yaṃ karitvāna, idaṃ dukkhaṃ upāgamī”ti.</p>
	<p class="paratype03">tattha <b>bārāṇasya</b>nti bārāṇasiyaṃ. <b>mittāmaccaparibyūḷho</b>ti mittehi ca daḷhabhattīhi amaccehi ca parivuto. <b>migājina</b>nti evaṃnāmakaṃ uyyānaṃ. <b>seta</b>nti setakuṭṭhena setaṃ kabarakuṭṭhena vicitraṃ paribhinnena kaṇḍūyanakilāsakuṭṭhena kilāsinaṃ vedanāppattaṃ kadalipaṇṇe nipannaṃ addasa. <b>viddhastaṃ koviḷāraṃvā</b>ti vaṇamukhehi paggharantena maṃsena viddhastaṃ pupphitakoviḷārasadisaṃ. <b>kisa</b>nti ekaccesu padesesu aṭṭhicammamattasarīraṃ sirājālasanthataṃ. <b>byamhito</b>ti bhīto vimhayamāpanno vā. <b>yakkhāna</b>nti yakkhānaṃ antare tvaṃ katarayakkho nāmāsi. <b>vaṭṭanāvaḷisaṅkāsā</b>ti piṭṭhikaṇṭakaṭṭhāne āvunitvā ṭhapitāvaṭṭanāvaḷisadisā. <b>aṅgā</b>ti kāḷapabbavallisadisāni te aṅgāni. <b>nāñña</b>nti aññaṃ purisaṃ edisaṃ na passāmi. <b>ugghaṭṭapādo</b>ti rajokiṇṇapādo. <b>ātattarūpo</b>ti sukkhasarīro. <b>duddasī</b>ti dukkhena passitabbo. <b>appakārosī</b>ti sarīrappakārarahitosi, dussaṇṭhānosīti attho. <b>kiṃ kammamakara</b>nti ito pubbe kiṃ kammaṃ akaraṃ, akāsīti attho. <b>kibbisa</b>nti dāruṇakammaṃ.</p>
	<p class="paratype03">tato paraṃ brāhmaṇo āha — </p>
	<p class="paratype40">186<b>.</b> </p>
	<p class="paratype21">“taggha te ahamakkhissaṃ, yathāpi kusalo tathā.</p>
	<p class="paratype03">saccavādiñhi lokasmiṃ, pasaṃsantīdha paṇḍitā. </p>
	<p class="paratype40">187<b>.</b> </p>
	<p class="paratype21">“eko caraṃ gogaveso, mūḷho accasariṃ vane. </p>
	<p class="paratype22">araññe irīṇe vivane, nānākuñjarasevite. </p>
	<p class="paratype40">188<b>.</b> </p>
	<p class="paratype21">“vāḷamigānucarite, vippanaṭṭhosmi kānane. </p>
	<p class="paratype22">acariṃ tattha sattāhaṃ, khuppipāsasamappito. </p>
	<p class="paratype40">189<b>.</b> </p>
	<p class="paratype21">“tattha tindukamaddakkhiṃ, visamaṭṭhaṃ bubhukkhito. </p>
	<p class="paratype22">papātamabhilambantaṃ, sampannaphaladhārinaṃ. </p>
	<p class="paratype40">190<b>.</b> </p>
	<p class="paratype21">“vātassitāni bhakkhesiṃ, tāni rucciṃsu me bhusaṃ. </p>
	<p class="paratype22">atitto rukkhamārūhiṃ, tattha hessāmi āsito. </p>
	<p class="paratype40">191<b>.</b> </p>
	<p class="paratype21">“ekaṃ me bhakkhitaṃ āsi, dutiyaṃ abhipatthitaṃ. </p>
	<p class="paratype22">tato sā bhañjatha sākhā, chinnā pharasunā viya. </p>
	<p class="paratype40">192<b>.</b> </p>
	<p class="paratype21">“sohaṃ sahāva sākhāhi, uddhaṃpādo avaṃsiro. </p>
	<p class="paratype22">appatiṭṭhe anālambe, giriduggasmi pāpataṃ. </p>
	<p class="paratype40">193<b>.</b> </p>
	<p class="paratype21">“yasmā ca vāri gambhīraṃ, tasmā na samapajjisaṃ. </p>
	<p class="paratype22">tattha sesiṃ nirānando, anūnā dasa rattiyo. </p>
	<p class="paratype40">194<b>.</b> </p>
	<p class="paratype21">“athettha kapi māgañchi, gonaṅgulo darīcaro. </p>
	<p class="paratype22">sākhāhi sākhaṃ vicaranto, khādamāno dumapphalaṃ. </p>
	<p class="paratype40">195<b>.</b> </p>
	<p class="paratype21">“so maṃ disvā kisaṃ paṇḍuṃ, kāruññamakaraṃ mayi. </p>
	<p class="paratype22">ambho ko nāma so ettha, evaṃ dukkhena aṭṭito. </p>
	<p class="paratype40">196<b>.</b> </p>
	<p class="paratype21">“manusso amanusso vā, attānaṃ me pavedaya. </p>
	<p class="paratype22">tassañjaliṃ paṇāmetvā, idaṃ vacanamabraviṃ. </p>
	<p class="paratype40">197<b>.</b> </p>
	<p class="paratype21">“manussohaṃ byasampatto, sā me natthi ito gati. </p>
	<p class="paratype22">taṃ vo vadāmi bhaddaṃ vo, tvañca me saraṇaṃ bhava. </p>
	<p class="paratype40">198<b>.</b> </p>
	<p class="paratype21">“garuṃ silaṃ gahetvāna, vicarī pabbate kapi. </p>
	<p class="paratype22">silāya yoggaṃ katvāna, nisabho etadabravi. </p>
	<p class="paratype40">199<b>.</b> </p>
	<p class="paratype21">“ehi me piṭṭhimāruyha, gīvaṃ gaṇhāhi bāhubhi. </p>
	<p class="paratype22">ahaṃ taṃ uddharissāmi, giriduggata vegasā. </p>
	<p class="paratype40">200<b>.</b> </p>
	<p class="paratype21">“tassa taṃ vacanaṃ sutvā, vānarindassa sirīmato. </p>
	<p class="paratype22">piṭṭhimāruyha dhīrassa, gīvaṃ bāhāhi aggahiṃ. </p>
	<p class="paratype40">201<b>.</b> </p>
	<p class="paratype21">“so maṃ tato samuṭṭhāsi, tejassī balavā kapi. </p>
	<p class="paratype22">vihaññamāno kicchena, giriduggata vegasā. </p>
	<p class="paratype40">202<b>.</b> </p>
	<p class="paratype21">“uddharitvāna maṃ santo, nisabho etadabravi. </p>
	<p class="paratype22">iṅgha maṃ samma rakkhassu, pasupissaṃ muhuttakaṃ. </p>
	<p class="paratype40">203<b>.</b> </p>
	<p class="paratype21">“sīhā byagghā ca dīpī ca, acchakokataracchayo. </p>
	<p class="paratype22">te maṃ pamattaṃ hiṃseyyuṃ, te tvaṃ disvā nivāraya. </p>
	<p class="paratype40">204<b>.</b> </p>
	<p class="paratype21">“evaṃ me parittātūna, pasupī so muhuttakaṃ. </p>
	<p class="paratype22">tadāhaṃ pāpikaṃ diṭṭhiṃ, paṭilacchiṃ ayoniso. </p>
	<p class="paratype40">205<b>.</b> </p>
	<p class="paratype21">“bhakkho ayaṃ manussānaṃ, yathā caññe vane migā. </p>
	<p class="paratype22">yaṃ nūnimaṃ vadhitvāna, chāto khādeyya vānaraṃ. </p>
	<p class="paratype40">206<b>.</b> </p>
	<p class="paratype21">“asito ca gamissāmi, maṃsamādāya sambalaṃ. </p>
	<p class="paratype22">kantāraṃ nittharissāmi, pātheyyaṃ me bhavissati. </p>
	<p class="paratype40">207<b>.</b> </p>
	<p class="paratype21">“tato silaṃ gahetvāna, matthakaṃ sannitāḷayiṃ. </p>
	<p class="paratype22">mama gattakilantassa, pahāro dubbalo ahu. </p>
	<p class="paratype40">208<b>.</b> </p>
	<p class="paratype21">“so ca vegenudappatto, kapi ruhiramakkhito. </p>
	<p class="paratype22">assupuṇṇehi nettehi, rodanto maṃ udikkhati. </p>
	<p class="paratype40">209<b>.</b> </p>
	<p class="paratype21">“māyyo maṃ kari bhaddante, tvañca nāmedisaṃ kari. </p>
	<p class="paratype22">tvañca kho nāma dīghāvu, aññe vāretumarahasi. </p>
	<p class="paratype40">210<b>.</b> </p>
	<p class="paratype21">“aho vata re purisa, tāvadukkarakāraka. </p>
	<p class="paratype22">edisā visamā duggā, papātā uddhato mayā. </p>
	<p class="paratype40">211<b>.</b> </p>
	<p class="paratype21">“ānīto paralokāva, dubbheyyaṃ maṃ amaññatha. </p>
	<p class="paratype22">taṃ tena pāpakammena, pāpaṃ pāpena cintitaṃ. </p>
	<p class="paratype40">212<b>.</b> </p>
	<p class="paratype21">“mā heva tvaṃ adhammaṭṭha, vedanaṃ kaṭukaṃ phusi. </p>
	<p class="paratype22">mā heva pāpakammaṃ taṃ, phalaṃ veḷuṃva taṃ vadhi. </p>
	<p class="paratype40">213<b>.</b> </p>
	<p class="paratype21">“tayi me natthi vissāso, pāpadhamma asaññata. </p>
	<p class="paratype22">ehi me piṭṭhito gaccha, dissamānova santike. </p>
	<p class="paratype40">214<b>.</b> </p>
	<p class="paratype21">“muttosi hatthā vāḷānaṃ, pattosi mānusiṃ padaṃ. </p>
	<p class="paratype22">esa maggo adhammaṭṭha, tena gaccha yathāsukhaṃ. </p>
	<p class="paratype40">215<b>.</b> </p>
	<p class="paratype21">“idaṃ vatvā giricaro, rahade pakkhalya matthakaṃ. </p>
	<p class="paratype22">assūni sampamajjitvā, tato pabbatamāruhi. </p>
	<p class="paratype40">216<b>.</b> </p>
	<p class="paratype21">“sohaṃ tenābhisattosmi, pariḷāhena aṭṭito. </p>
	<p class="paratype22">ḍayhamānena gattena, vāriṃ pātuṃ upāgamiṃ. </p>
	<p class="paratype40">217<b>.</b> </p>
	<p class="paratype21">“agginā viya santatto, rahado ruhiramakkhito. </p>
	<p class="paratype22">pubbalohitasaṅkāso, sabbo me samapajjatha. </p>
	<p class="paratype40">218<b>.</b> </p>
	<p class="paratype21">“yāvanto udabindūni, kāyasmiṃ nipatiṃsu me. </p>
	<p class="paratype22">tāvanto gaṇḍa jāyetha, addhabeluvasādisā. </p>
	<p class="paratype40">219<b>.</b> </p>
	<p class="paratype21">“pabhinnā pagghariṃsu me, kuṇapā pubbalohitā. </p>
	<p class="paratype22">yena yeneva gacchāmi, gāmesu nigamesu ca. </p>
	<p class="paratype40">220<b>.</b> </p>
	<p class="paratype21">“daṇḍahatthā nivārenti, itthiyo purisā ca maṃ. </p>
	<p class="paratype22">okkitā pūtigandhena, māssu orena āgamā. </p>
	<p class="paratype40">221<b>.</b> </p>
	<p class="paratype21">“etādisaṃ idaṃ dukkhaṃ, satta vassāni dāni me. </p>
	<p class="paratype22">anubhomi sakaṃ kammaṃ, pubbe dukkaṭamattano. </p>
	<p class="paratype40">222<b>.</b> </p>
	<p class="paratype21">“taṃ vo vadāmi bhaddante, yāvantettha samāgatā. </p>
	<p class="paratype22">māssu mittāna dubbhittho, mittadubbho hi pāpako. </p>
	<p class="paratype40">223<b>.</b> </p>
	<p class="paratype21">“kuṭṭhī kilāsī bhavati, yo mittānidha dubbhati. </p>
	<p class="paratype22">kāyassa bhedā mittaddu, nirayaṃ sopapajjatī”ti.</p>
	<p class="paratype03">tattha <b>kusalo</b>ti yathā cheko kusalo katheti, tathā vo kathessāmi. <b>gogaveso</b>ti naṭṭhe goṇe gavesanto. <b>accasari</b>nti manussapathaṃ atikkamitvā himavantaṃ pāvisiṃ. <b>araññe</b>ti arājake suññe. <b>irīṇe</b>ti sukkhakantāre. <b>vivane</b>ti vivitte. <b>vippanaṭṭho</b>ti maggamūḷho. <b>bubhukkhito</b>ti sañjātabubhukkho chātajjhatto. <b>papātamabhilambanta</b>nti papātābhimukhaṃ olambantaṃ. <b>sampannaphaladhārina</b>nti madhuraphaladhārinaṃ. <b>vātassitānī</b>ti paṭhamaṃ tāva vātapatitāni khādiṃ. <b>tattha hessāmī</b>ti tasmiṃ rukkhe suhito bhavissāmīti āruḷhomhi. <b>tato sā bhañjatha sākhā</b>ti tassa abhipatthitassa atthāya hatthe pasārite sā mayā abhiruḷhā sākhā pharasunā chinnā viya abhañjatha. <b>anālambe</b>ti ālambitabbaṭṭhānarahite. <b>giriduggasmi</b>nti girivisame. <b>sesi</b>nti sayitomhi.</p>
	<p class="paratype03"><b>kapi māgañchī</b>ti kapi āgañchi. <b>gonaṅgulo</b>ti gunnaṃ naṅguṭṭhasadisanaṅguṭṭho. “gonaṅguṭṭho”tipi pāṭho. “gonaṅgulī”tipi paṭhanti. <b>akaraṃ mayī</b>ti akarā mayi. <b>ambho</b>ti, mahārāja, so kapirājā tasmiṃ narakapapāte mama udakapothanasaddaṃ sutvā maṃ “ambho”ti ālapitvā “ko nāmeso”ti pucchi. <b>byasampatto</b>ti byasanaṃ patto, papātassa vasaṃ pattoti vā attho. <b>bhaddaṃ vo</b>ti tasmā tumhe vadāmi — “bhaddaṃ tumhākaṃ hotū”ti. <b>garuṃ sila</b>nti, mahārāja, so kapirājā mayā evaṃ vutte “mā bhāyī”ti maṃ assāsetvā paṭhamaṃ tāva garuṃ silaṃ gahetvā yoggaṃ karonto pabbate vicari . <b>nisabho</b>ti purisanisabho uttamavānarindo pabbatapapāte ṭhatvā maṃ etadabravīti.</p>
	<p class="paratype03"><b>bāhubhī</b>ti dvīhi bāhāhi mama gīvaṃ suggahitaṃ gaṇha. <b>vegasā</b>ti vegena. <b>sirīmato</b>ti puññavantassa. <b>aggahi</b>nti saṭṭhihatthaṃ narakapapātaṃ vātavegena otaritvā udakapiṭṭhe ṭhitassa ahaṃ vegena piṭṭhimabhiruhitvā ubhohi bāhāhi gīvaṃ aggahesiṃ. <b>vihaññamāno</b>ti kilamanto. <b>kicchenā</b>ti dukkhena. <b>santo</b>ti paṇḍito, atha vā parisanto kilanto. <b>rakkhassū</b>ti ahaṃ taṃ uddharanto kilanto muhuttaṃ vissamanto pasupissaṃ, tasmā maṃ rakkhāhi. <b>yathā caññe vane migā</b>ti sīhādīhi aññepi ye imasmiṃ vane vāḷamigā. pāḷiyaṃ pana “acchakokataracchayo”ti likhanti. <b>parittātūnā</b>ti, mahārāja, evaṃ so kapirājā maṃ attano parittāṇaṃ katvā muhuttaṃ pasupi. <b>ayoniso</b>ti ayonisomanasikārena. <b>bhakkho</b>ti khāditabbayuttako. <b>asito</b> dhāto suhito. <b>sambala</b>nti pātheyyaṃ. <b>matthakaṃ sannitāḷayi</b>nti tassa vānarindassa matthakaṃ pahariṃ. “sannitāḷayan”tipi pāṭho. <b>dubbalo ahū</b>ti na balavā āsi, yathādhippāyaṃ na agamāsīti. </p>
	<p class="paratype01"><b>vegenā</b>ti mayā pahaṭapāsāṇavegena. <b>udappatto</b>ti uṭṭhito. <b>māyyo</b>ti tena mittadubbhipurisena silāya paviddhāya mahācammaṃ chinditvā olambi, ruhiraṃ pagghari. mahāsatto vedanāppatto cintesi — “imasmiṃ ṭhāne añño natthi, idaṃ bhayaṃ imaṃ purisaṃ nissāya uppannan”ti. so maraṇabhayabhīto olambantaṃ cammabandhaṃ hatthena gahetvā uppatitvā sākhaṃ abhiruyha tena pāpapurisena saddhiṃ sallapanto <b>“māyyo ma”</b>ntiādimāha. tattha <b>māyyo maṃ kari bhaddante</b>ti mā akari ayyo maṃ bhaddanteti taṃ nivāreti. <b>tvañca kho nāmā</b>ti tvaṃ nāma evaṃ mayā papātā uddhaṭo edisaṃ pharusakammaṃ mayi kari, aho te ayuttaṃ katanti. <b>aho vatā</b>ti taṃ garahanto evamāha. <b>tāvadukkarakārakā</b>ti mayi aparajjhanena atidukkarakammakāraka. <b>paralokāvā</b>ti paralokato viya ānīto. <b>dubbheyya</b>nti dubbhitabbaṃ vadhitabbaṃ. <b>vedanaṃ kaṭuka</b>nti evaṃ santepi tvaṃ adhammaṭṭha yādisaṃ vedanaṃ ahaṃ phusāmi, edisaṃ vedanaṃ kaṭukaṃ mā phusi, taṃ pāpakammaṃ phalaṃ veḷuṃva taṃ mā vadhi. iti maṃ, mahārāja, so piyaputtakaṃ viya anukampi.</p>
	<p class="paratype03">atha naṃ ahaṃ etadavocaṃ — “ayya, mayā kataṃ dosaṃ hadaye mā kari, mā maṃ asappurisaṃ evarūpe araññe nāsaya, ahaṃ disāmūḷho maggaṃ na jānāmi, attanā kataṃ kammaṃ mā nāsetha, jīvitadānaṃ me detha, araññā nīharitvā manussapathe ṭhapethā”ti. evaṃ vutte so mayā saddhiṃ sallapanto <b>“tayi me natthi vissāso”</b>ti ādimāha. tattha <b>tayī</b>ti ito paṭṭhāya mayhaṃ tayi vissāso natthi. <b>ehī</b>ti, bho purisa, ahaṃ tayā saddhiṃ maggena na gamissāmi, tvaṃ pana ehi mama piṭṭhito avidūre dissamānasarīrova gaccha, ahaṃ rukkhaggeheva gamissāmīti. <b>muttosī</b>ti atha so maṃ, mahārāja, araññā nīharitvā, bho purisa, vāḷamigānaṃ hatthā muttosi. <b>pattosi mānusiṃ pada</b>nti manussūpacāraṃ patto āgatosi, esa te maggo, etena gacchāti āha.</p>
	<p class="paratype03"><b>giricaro</b>ti giricārī vānaro. <b>pakkhalyā</b>ti dhovitvā. <b>tenābhisattosmī</b>ti so ahaṃ, mahārāja, tena vānarena abhisatto, pāpakamme pariṇate tenābhisattosmīti maññamāno evamāha. <b>aṭṭito</b>ti upadduto. <b>upāgami</b>nti ekaṃ rahadaṃ upagatosmi. <b>samapajjathā</b>ti jāto, evarūpo hutvā upaṭṭhāsi. <b>yāvanto</b>ti yattakāni. <b>gaṇḍa jāyethā</b>ti gaṇḍā jāyiṃsu. so kira pipāsaṃ sandhāretuṃ asakkonto udakañjaliṃ ukkhipitvā thokaṃ pivitvā sesaṃ sarīre siñci. athassa tāvadeva udakabindugaṇanāya aḍḍhabeluvapakkappamāṇā gaṇḍā uṭṭhahiṃsu, tasmā evamāha. <b>pabhinnā</b>ti te gaṇḍā taṃ divasameva bhijjitvā kuṇapā pūtigandhikā hutvā pubbalohitāni pagghariṃsu. <b>yena yenā</b>ti yena yena maggena. <b>okkitā</b>ti pūtigandhena okiṇṇā parikkhittā parivāritā. <b>māssu orena āgamā</b>ti duṭṭhasatta orena māssu āgamā, amhākaṃ santikaṃ mā āgamīti evaṃ vadantā maṃ nivārentīti attho. <b>satta vassāni dāni me</b>ti, mahārāja, tato paṭṭhāya idāni satta vassāni mama ettakaṃ kālaṃ sakaṃ kammaṃ anubhomi.</p>
	<p class="paratype03">iti so attano mittadubbhikammaṃ vitthāretvā, “mahārāja, maññeva oloketvā evarūpaṃ kammaṃ na kenaci kattabban”ti vatvā <b>“taṃ vo”</b>tiādimāha. tattha <b>ta</b>nti tasmā. yasmā evarūpaṃ kammaṃ evaṃ dukkhavipākaṃ, tasmāti attho. </p>
	<p class="paratype40">223<b>.</b> </p>
	<p class="paratype21">“kuṭṭhī kilāsī bhavati, yo mittānidha dubbhati. </p>
	<p class="paratype22">kāyassa bhedā mittaddu, nirayaṃ sopapajjatī”ti. — </p>
	<p class="paratype25">ayaṃ abhisambuddhagāthā. bhikkhave, yo idha loke mittāni dubbhati hiṃsati, so evarūpo hotīti attho.</p>
	<p class="paratype03">tassapi purisassa raññā saddhiṃ kathentasseva pathavī vivaraṃ adāsi. taṅkhaṇaññeva cavitvā avīcimhi nibbatto. rājā tasmiṃ pathaviṃ paviṭṭhe uyyānā nikkhamitvā nagaraṃ paviṭṭho.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi devadatto mayhaṃ silaṃ paṭivijjhiyevā”ti vatvā jātakaṃ samodhānesi — “tadā mittadubbhī puriso devadatto ahosi, kapirājā pana ahameva ahosin”ti. </p>
	<p class="paratype06">mahākapijātakavaṇṇanā chaṭṭhā. </p> 
</body>
</html>