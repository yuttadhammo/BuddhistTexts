<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [180] 10. duddadajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>3. kalyāṇavaggo</h4>
	<h5>[180] 10. duddadajātakavaṇṇanā</h5>
	<p class="paratype03"><b>duddadaṃ</b> <b>dadamānāna</b>nti idaṃ satthā jetavane viharanto gaṇadānaṃ ārabbha kathesi. sāvatthiyaṃ kira dve sahāyakā kuṭumbiyaputtā chandakaṃ saṃharitvā sabbaparikkhāradānaṃ sajjetvā buddhappamukhaṃ bhikkhusaṅghaṃ nimantetvā sattāhaṃ mahādānaṃ pavattetvā sattame divase sabbaparikkhāre adaṃsu. tesu gaṇajeṭṭhako satthāraṃ vanditvā ekamantaṃ nisīditvā “bhante, imasmiṃ dāne bahudāyakāpi atthi appadāyakāpi, tesaṃ sabbesampi ‘idaṃ dānaṃ mahapphalaṃ hotū’”ti dānaṃ niyyādesi. satthā “tumhehi kho upāsakā buddhappamukhassa bhikkhusaṅghassa dānaṃ datvā evaṃ niyyādentehi mahākammaṃ kataṃ, porāṇakapaṇḍitāpi dānaṃ datvā evameva niyyādiṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto takkasilāyaṃ sabbasippāni uggaṇhitvā gharāvāsaṃ pahāya isipabbajjaṃ pabbajitvā gaṇasatthā hutvā himavantapadese ciraṃ vasitvā loṇambilasevanatthāya janapadacārikaṃ caramāno bārāṇasiṃ patvā rājuyyāne vasitvā punadivase dvāragāme saparivāro bhikkhāya cari. manussā bhikkhaṃ adaṃsu. punadivase bārāṇasiyaṃ cari, manussā sampiyāyamānā bhikkhaṃ datvā gaṇabandhanena chandakaṃ saṃharitvā dānaṃ sajjetvā isigaṇassa mahādānaṃ pavattayiṃsu. dānapariyosāne gaṇajeṭṭhako evameva vatvā imināva niyāmena dānaṃ niyyādesi. bodhisatto “āvuso, cittappasāde sati appakaṃ nāma dānaṃ natthī”ti vatvā anumodanaṃ karonto imā gāthā avoca — </p>
	<p class="paratype40">59<b>.</b> </p>
	<p class="paratype21">“duddadaṃ dadamānānaṃ, dukkaraṃ kamma kubbataṃ. </p>
	<p class="paratype22">asanto nānukubbanti, sataṃ dhammo durannayo. </p>
	<p class="paratype40">60<b>.</b> </p>
	<p class="paratype21">“tasmā satañca asataṃ, nānā hoti ito gati. </p>
	<p class="paratype22">asanto nirayaṃ yanti, santo saggaparāyaṇā”ti.</p>
	<p class="paratype03">tattha <b>duddada</b>nti dānaṃ nāma lobhadosavasikehi apaṇḍitehi dātuṃ na sakkā, tasmā “duddadan”ti vuccati. taṃ dadamānānaṃ. <b>dukkaraṃ kamma kubbata</b>nti tadeva dānakammaṃ sabbehi kātuṃ na sakkāti dukkaraṃ. taṃ kurumānānaṃ. <b>asanto</b>ti apaṇḍitā bālā. <b>nānukubbantī</b>ti taṃ kammaṃ nānukaronti. <b>sataṃ dhammo</b>ti paṇḍitānaṃ sabhāvo. dānaṃ sandhāyetaṃ vuttaṃ. <b>durannayo</b>ti phalasambandhavasena dujjāno, evarūpassa dānassa evarūpo phalavipāko hotīti duranubodho. apica <b>durannayo</b>ti duradhigamo, apaṇḍitehi dānaṃ datvā dānaphalaṃ nāma laddhuṃ na sakkātipi attho. <b>nānā hoti ito gatī</b>ti ito cavitvā paralokaṃ gacchantānaṃ paṭisandhiggahaṇaṃ nānā hoti. <b>asanto nirayaṃ yantī</b>ti apaṇḍitā dussīlā dānaṃ adatvā sīlaṃ arakkhitvā nirayaṃ gacchanti. <b>santo saggaparāyaṇā</b>ti paṇḍitā pana dānaṃ datvā sīlaṃ rakkhitvā uposathakammaṃ karitvā tīṇi sucaritāni pūretvā saggaparāyaṇā honti, mahantaṃ saggasukhasampattiṃ anubhavantīti.</p>
	<p class="paratype03">evaṃ bodhisatto anumodanaṃ katvā cattāro vassike māse tattheva vasitvā vassātikkame himavantaṃ gantvā jhānaṃ nibbattetvā aparihīnajjhāno brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā isigaṇo buddhaparisā ahosi, gaṇasatthā pana ahameva ahosin”ti. </p>
	<p class="paratype06">duddadajātakavaṇṇanā dasamā. </p>
	<p class="paratype06">kalyāṇavaggo tatiyo.</p>
	<p class="paratype03">tassuddānaṃ — </p>
	<p class="paratype21">kalyāṇadhammaṃ daddaraṃ, makkaṭi dubbhimakkaṭaṃ. </p>
	<p class="paratype27">ādiccupaṭṭhānañceva, kaḷāyamuṭṭhi tindukaṃ. </p>
	<p class="paratype22">kacchapaṃ satadhammañca, duddadanti ca te dasa. </p> 
</body>
</html>