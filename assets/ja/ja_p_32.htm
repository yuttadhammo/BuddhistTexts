<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [26] 6. mahiḷāmukhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>3. kuruṅgavaggo</h4>
	<h5>[26] 6. mahiḷāmukhajātakavaṇṇanā</h5>
	<p class="paratype03"><b>purāṇacorāna vaco nisammā</b>ti idaṃ satthā veḷuvane viharanto devadattaṃ ārabbha kathesi. devadatto ajātasattukumāraṃ pasādetvā lābhasakkāraṃ nipphādesi. ajātasattukumāro devadattassa gayāsīse vihāraṃ kāretvā nānaggarasehi tivassikagandhasālibhojanassa divase divase pañca thālipākasatāni abhihari. lābhasakkāraṃ nissāya devadattassa parivāro mahanto jāto, devadatto parivārena saddhiṃ vihāreyeva hoti. tena samayena rājagahavāsikā dve sahāyā. tesu eko satthu santike pabbajito, eko devadattassa. te aññamaññaṃ tasmiṃ tasmiṃ ṭhānepi passanti, vihāraṃ gantvāpi passantiyeva.</p>
	<p class="paratype03">athekadivasaṃ devadattassa nissitako itaraṃ āha — “āvuso, kiṃ tvaṃ devasikaṃ sedehi muccamānehi piṇḍāya carasi, devadatto gayāsīsavihāre nisīditvāva nānaggarasehi subhojanaṃ bhuñjati, evarūpo upāyo natthi, kiṃ tvaṃ dukkhaṃ anubhosi, kiṃ te pātova gayāsīsaṃ āgantvā sauttaribhaṅgaṃ yāguṃ pivitvā aṭṭhārasavidhaṃ khajjakaṃ khāditvā nānaggarasehi subhojanaṃ bhuñjituṃ na vaṭṭatī”ti? so punappunaṃ vuccamāno gantukāmo hutvā tato paṭṭhāya gayāsīsaṃ gantvā bhuñjitvā kālasseva veḷuvanaṃ āgacchati. so sabbakālaṃ paṭicchādetuṃ nāsakkhi, “gayāsīsaṃ gantvā devadattassa paṭṭhapitaṃ bhattaṃ bhuñjatī”ti na cirasseva pākaṭo jāto . atha naṃ sahāyā pucchiṃsu “saccaṃ kira, tvaṃ āvuso, devadattassa paṭṭhapitaṃ bhattaṃ bhuñjasī”ti. “ko evamāhā”ti? “asuko ca asuko cā”ti. “saccaṃ ahaṃ āvuso gayāsīsaṃ gantvā bhuñjāmi, na pana me devadatto bhattaṃ deti, aññe manussā dentī”ti. “āvuso, devadatto buddhānaṃ paṭikaṇṭako dussīlo ajātasattuṃ pasādetvā adhammena attano lābhasakkāraṃ uppādesi, tvaṃ evarūpe niyyānike buddhasāsane pabbajitvā devadattassa adhammena uppannaṃ bhojanaṃ bhuñjasi, ehi taṃ satthu santikaṃ nessāmā”ti taṃ bhikkhuṃ ādāya dhammasabhaṃ āgamiṃsu.</p>
	<p class="paratype03">satthā disvāva “kiṃ, bhikkhave, etaṃ bhikkhuṃ anicchantaññeva ādāya āgatatthā”ti? “āma bhante, ayaṃ bhikkhu tumhākaṃ santike pabbajitvā devadattassa adhammena uppannaṃ bhojanaṃ bhuñjatī”ti. “saccaṃ kira tvaṃ bhikkhu devadattassa adhammena uppannaṃ bhojanaṃ bhuñjasī”ti? “na bhante, devadatto mayhaṃ deti, aññe manussā denti, tamahaṃ bhuñjāmī”ti. satthā “mā bhikkhu ettha parihāraṃ kari, devadatto anācāro dussīlo, kathañhi nāma tvaṃ idha pabbajitvā mama sāsanaṃ bhajantoyeva devadattassa bhattaṃ bhuñjasi, niccakālampi bhajanasīlakova tvaṃ diṭṭhadiṭṭheyeva bhajasī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa amacco ahosi. tadā rañño mahiḷāmukho nāma maṅgalahatthī ahosi sīlavā ācārasampanno, na kañci viheṭheti. athekadivasaṃ tassa sālāya samīpe rattibhāgasamanantare corā āgantvā tassa avidūre nisinnā coramantaṃ mantayiṃsu “evaṃ ummaṅgo bhinditabbo, evaṃ sandhicchedakammaṃ kattabbaṃ, ummaṅgañca sandhicchedañca maggasadisaṃ titthasadisaṃ nijjaṭaṃ niggumbaṃ katvā bhaṇḍaṃ harituṃ vaṭṭati, harantena māretvāva haritabbaṃ, evaṃ uṭṭhātuṃ samattho nāma na bhavissati, corena ca nāma sīlācārayuttena na bhavitabbaṃ, kakkhaḷena pharusena sāhasikena bhavitabban”ti. evaṃ mantetvā aññamaññaṃ uggaṇhāpetvā agamaṃsu. eteneva upāyena punadivasepi punadivasepīti bahū divase tattha āgantvā mantayiṃsu. so tesaṃ vacanaṃ sutvā “te maṃ sikkhāpentī”ti saññāya “idāni mayā kakkhaḷena pharusena sāhasikena bhavitabban”ti tathārūpova ahosi. pātova āgataṃ hatthigopakaṃ soṇḍāya gahetvā bhūmiyaṃ pothetvā māresi. aparampi tathā aparampi tathāti āgatāgataṃ māretiyeva. </p>
	<p class="paratype01">“mahiḷāmukho ummattako jāto diṭṭhadiṭṭhe māretī”ti rañño ārocayiṃsu. rājā bodhisattaṃ pahiṇi “gaccha paṇḍita, jānāhi kena kāraṇena so duṭṭho jāto”ti. bodhisatto gantvā tassa sarīre arogabhāvaṃ ñatvā “kena nu kho kāraṇena esa duṭṭho jāto”ti upadhārento “addhā avidūre kesañci vacanaṃ sutvā ‘maṃ ete sikkhāpentī’ti saññāya duṭṭho jāto”ti sanniṭṭhānaṃ katvā hatthigopake pucchi “atthi nu kho hatthisālāya samīpe rattibhāge kehici kiñci kathitapubban”ti? “āma, sāmi, corā āgantvā kathayiṃsū”ti. bodhisatto gantvā rañño ārocesi “deva, añño hatthissa sarīre vikāro natthi, corānaṃ kathaṃ sutvā duṭṭho jāto”ti. “idāni kiṃ kātuṃ vaṭṭatī”ti? “sīlavante samaṇabrāhmaṇe hatthisālāyaṃ nisīdāpetvā sīlācārakathaṃ kathāpetuṃ vaṭṭatī”ti. “evaṃ kārehi, tātā”ti.</p>
	<p class="paratype03">bodhisatto gantvā sīlavante samaṇabrāhmaṇe hatthisālāyaṃ nisīdāpetvā “sīlakathaṃ kathetha, bhante”ti āha. te hatthissa avidūre nisinnā “na koci parāmasitabbo na māretabbo, sīlācārasampannena khantimettānuddayayuttena bhavituṃ vaṭṭatī”ti sīlakathaṃ kathayiṃsu. so taṃ sutvā “maṃ ime sikkhāpenti, ito dāni paṭṭhāya sīlavantena bhavitabban”ti sīlavā ahosi. rājā bodhisattaṃ pucchi “kiṃ, tāta, sīlavā jāto”ti ? bodhisatto “āma, devā”ti. “evarūpo duṭṭhahatthī paṇḍite nissāya porāṇakadhammeyeva patiṭṭhito”ti vatvā imaṃ gāthamāha — </p>
	<p class="paratype40">26<b>.</b> </p>
	<p class="paratype21">“purāṇacorāna vaco nisamma, mahiḷāmukho pothayamanvacārī. </p>
	<p class="paratype22">susaññatānañhi vaco nisamma, gajuttamo sabbaguṇesu aṭṭhā”ti. </p>
	<p class="paratype01">tattha <b>purāṇacorāna</b>nti porāṇacorānaṃ. <b>nisammā</b>ti sutvā, paṭhamaṃ corānaṃ vacanaṃ sutvāti attho. <b>mahiḷāmukho</b>ti hatthinimukhena sadisamukho. yathā mahiḷā purato olokiyamānā sobhati, na pacchato, tathā sopi purato olokiyamāno sobhati. tasmā “mahiḷāmukho”tissa nāmaṃ akaṃsu. <b>pothayamanvacārī</b>ti pothayanto mārento anucārī. ayameva vā pāṭho. <b>susaññatāna</b>nti suṭṭhu saññatānaṃ sīlavantānaṃ. <b>gajuttamo</b>ti uttamagajo maṅgalahatthī. <b>sabbaguṇesu aṭṭhā</b>ti sabbesu porāṇaguṇesu patiṭṭhito. rājā “tiracchānagatassāpi āsayaṃ jānātī”ti bodhisattassa mahantaṃ yasaṃ adāsi. so yāvatāyukaṃ ṭhatvā saddhiṃ bodhisattena yathākammaṃ gato.</p>
	<p class="paratype03">satthā “pubbepi tvaṃ bhikkhu diṭṭhadiṭṭheyeva bhaji, corānaṃ vacanaṃ sutvā core bhaji, dhammikānaṃ vacanaṃ sutvā dhammike bhajī”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā mahiḷāmukho vipakkhasevakabhikkhu ahosi, rājā ānando, amacco pana ahameva ahosin”ti. </p>
	<p class="paratype06">mahiḷāmukhajātakavaṇṇanā chaṭṭhā. </p> 
</body>
</html>