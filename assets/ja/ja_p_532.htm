<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [526] 1. niḷinikājātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>18. paṇṇāsanipāto</h3>
	<h4>[526] 1. niḷinikājātakavaṇṇanā</h4>
	<p class="paratype03"><b>uddayhate</b> <b>janapado</b>ti idaṃ satthā jetavane viharanto purāṇadutiyikāpalobhanaṃ ārabba kathesi. kathento ca taṃ bhikkhuṃ “kena ukkaṇṭhāpitosī”ti pucchitvā “purāṇadutiyikāyā”ti vutte “na esā kho, bhikkhu, idāneva tava anatthakārikā, pubbepi tvaṃ etaṃ nissāya jhānā parihāyitvā mahāvināsaṃ patto”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto udiccabrāhmaṇamahāsālakule nibbattitvā vayappatto uggahitasippo isipabbajjaṃ pabbijitvā jhānābhiññā nibbattetvā himavantapadese vāsaṃ kappesi. alambusājātake vuttanayeneva taṃ paṭicca ekā migī gabbhaṃ paṭilabhitvā puttaṃ vijāyi, “isisiṅgo”tvevassa nāmaṃ ahosi. atha naṃ pitā vayappattaṃ pabbājetvā kasiṇaparikammaṃ uggaṇhāpesi. so nacirasseva jhānābhiññā uppādetvā jhānasukhena kīḷi, ghoratapo paramadhitindriyo ahosi. tassa sīlatejena sakkassa bhavanaṃ kampi. sakko āvajjento taṃ kāraṇaṃ ñatvā “upāyenassa sīlaṃ bhindissāmī”ti tīṇi saṃvaccharāni sakalakāsiraṭṭhe vuṭṭhiṃ nivāresi, raṭṭhaṃ aggidaḍḍhaṃ viya ahosi. sasse asampajjamāne dubbhikkhapīḷitā manussā sannipatitvā rājaṅgaṇe upakkosiṃsu. atha ne rājā vātapāne ṭhito “kiṃ etan”ti pucchi. “mahārāja, tīṇi saṃvaccharāni devassa avassantattā sakalaraṭṭhaṃ uddayhati, manussā dukkhitā, devaṃ vassāpehi, devā”ti. rājā sīlaṃ samādiyitvā uposathaṃ upavasantopi vassaṃ vassāpetuṃ nāsakkhi.</p>
	<p class="paratype03">tasmiṃ kāle sakko aḍḍharattasamaye tassa sirigabbhaṃ pavisitvā ekobhāsaṃ katvā vehāse aṭṭhāsi. rājā taṃ disvā “kosi tvan”ti pucchi. “sakkohamasmī”ti. “kenatthenāgatosī”ti? “vassati te, mahārāja, raṭṭhe devo”ti? “na vassatī”ti. “jānāsi panassa avassanakāraṇan”ti? “na jānāmi, sakkā”ti. “mahārāja, himavantapadese isisiṅgo nāma tāpaso paṭivasati ghoratapo paramadhitindriyo. so nibaddhaṃ deve vassante kujjhitvā ākāsaṃ olokesi, tasmā devo na vassatī”ti. “idāni panettha kiṃ kātabban”ti? “tassa tape bhinne devo vassissatī”ti. “ko panassa tapaṃ bhindituṃ samattho”ti? “dhītā te, mahārāja, niḷinikā samatthā, taṃ pakkosāpetvā ‘asukaṭṭhānaṃ nāma gantvā tāpasassa tapaṃ bhindāhī’ti pesehī”ti. evaṃ so rājānaṃ anusāsitvā sakaṭṭhānameva agamāsi. rājā punadivase amaccehi saddhiṃ mantetvā dhītaraṃ pakkosāpetvā paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“uddayhate janapado, raṭṭhañcāpi vinassati. </p>
	<p class="paratype22">ehi niḷinike gaccha, taṃ me brāhmaṇamānayā”ti.</p>
	<p class="paratype03">tattha <b>taṃ me</b>ti taṃ mama anatthakāriṃ brāhmaṇaṃ attano vasaṃ ānehi, kilesarativasenassa sīlaṃ bhindāhīti.</p>
	<p class="paratype03">taṃ sutvā sā dutiyaṃ gāthamāha — </p>
	<p class="paratype40">2<b>.</b> </p>
	<p class="paratype21">“nāhaṃ dukkhakkhamā rāja, nāhaṃ addhānakovidā. </p>
	<p class="paratype22">kathaṃ ahaṃ gamissāmi, vanaṃ kuñjarasevitan”ti.</p>
	<p class="paratype03">tattha <b>dukkhakkhamā</b>ti ahaṃ, mahārāja, dukkhassa khamā na homi, addhānampi na jānāmi, sāhaṃ kathaṃ gamissāmīti.</p>
	<p class="paratype03">tato rājā dve gāthāyo abhāsi — </p>
	<p class="paratype40">3<b>.</b> </p>
	<p class="paratype21">“phītaṃ janapadaṃ gantvā, hatthinā ca rathena ca. </p>
	<p class="paratype22">dārusaṅghāṭayānena, evaṃ gaccha niḷinike. </p>
	<p class="paratype40">4<b>.</b> </p>
	<p class="paratype21">“hatthiassarathe pattī, gacchevādāya khattiye. </p>
	<p class="paratype22">taveva vaṇṇarūpena, vasaṃ tamānayissasī”ti.</p>
	<p class="paratype03">tattha <b>dārusaṅghāṭayānenā</b>ti, amma, niḷinike na tvaṃ padasā gamissasi, phītaṃ pana subhikkhaṃ khemaṃ attano janapadaṃ hatthivāhanehi ca rathavāhanehi ca gantvā tato parampi ajjhokāse paṭicchannena vayhādinā udakaṭṭhāne nāvāsaṅkhātena dārusaṅghāṭayānena gaccha. <b>vaṇṇarūpenā</b>ti evaṃ akilamamānā gantvā tava vaṇṇena ceva rūpasampadāya ca taṃ brāhmaṇaṃ attano vasaṃ ānayissasīti.</p>
	<p class="paratype03">evaṃ so dhītarā saddhiṃ akathetabbampi raṭṭhaparipālanaṃ nissāya kathesi. sāpi “sādhū”ti sampaṭicchi. athassā sabbaṃ dātabbayuttakaṃ datvā amaccehi saddhiṃ uyyojesi. amaccā taṃ ādāya paccantaṃ patvā tattha khandhāvāraṃ nivāsāpetvā rājadhītaraṃ ukkhipāpetvā vanacarakena desitena maggena himavantaṃ pavisitvā pubbaṇhasamaye tassa assamapadassa samīpaṃ pāpuṇiṃsu. tasmiṃ khaṇe bodhisatto puttaṃ assamapade nivāsāpetvā sayaṃ phalāphalatthāya araññaṃ paviṭṭho hoti. vanacarako sayaṃ assamaṃ agantvā tassa pana dassanaṭṭhāne ṭhatvā niḷinikāya taṃ dassento dve gāthā abhāsi — </p>
	<p class="paratype40">5<b>.</b> </p>
	<p class="paratype21">“kadalīdhajapaññāṇo, ābhujīparivārito. </p>
	<p class="paratype22">eso padissati rammo, isisiṅgassa assamo. </p>
	<p class="paratype40">6<b>.</b> </p>
	<p class="paratype21">“eso aggissa saṅkhāto, eso dhūmo padissati. </p>
	<p class="paratype22">maññe no aggiṃ hāpeti, isisiṅgo mahiddhiko”ti.</p>
	<p class="paratype03">tattha kadalīsaṅkhātā dhajā paññāṇaṃ assāti <b>kadalīdhajapaññāṇo. ābhujīparivārito</b>ti bhujapattavanaparikkhitto. <b>saṅkhāto</b>ti eso aggi assa isisiṅgassa jhānena saṅkhāto paccakkhagato jalati. <b>maññe no aggi</b>nti aggiṃ no hāpeti juhati paricaratīti maññāmi.</p>
	<p class="paratype03">amaccāpi bodhisattassa araññaṃ paviṭṭhavelāya assamaṃ parivāretvā ārakkhaṃ ṭhapetvā rājadhītaraṃ isivesaṃ gāhāpetvā suvaṇṇacīrakena nivāsanapārupanaṃ katvā sabbālaṅkārehi alaṅkaritvā tantubaddhaṃ cittageṇḍukaṃ gāhāpetvā assamapadaṃ pesetvā sayaṃ bahi rakkhantā aṭṭhaṃsu. sā tena geṇḍukena kīḷantī caṅkamakoṭiyaṃ otari. tasmiṃ khaṇe isisiṅgo paṇṇasāladvāre pāsāṇaphalake nisinno hoti. so taṃ āgacchantiṃ disvā bhītatasito uṭṭhāya paṇṇasālaṃ pavisitvā aṭṭhāsi . sāpissa paṇṇasāladvāraṃ gantvā kīḷiyeva. satthā tañca tato uttari ca atthaṃ pakāsento tisso gāthā abhāsi — </p>
	<p class="paratype40">7<b>.</b> </p>
	<p class="paratype21">“tañca disvāna āyantiṃ, āmuttamaṇikuṇḍalaṃ. </p>
	<p class="paratype22">isisiṅgo pāvisi bhīto, assamaṃ paṇṇachādanaṃ. </p>
	<p class="paratype40">8<b>.</b> </p>
	<p class="paratype21">“assamassa ca sā dvāre, geṇḍukenassa kīḷati. </p>
	<p class="paratype22">vidaṃsayantī aṅgāni, guyhaṃ pakāsitāni ca. </p>
	<p class="paratype40">9<b>.</b> </p>
	<p class="paratype21">“tañca disvāna kīḷantiṃ, paṇṇasālagato jaṭī. </p>
	<p class="paratype22">assamā nikkhamitvāna, idaṃ vacanamabravī”ti.</p>
	<p class="paratype03">tattha <b>geṇḍukenassā</b>ti assa isisiṅgassa assamadvāre geṇḍukena kīḷati. <b>vidaṃsayantī</b>ti dassentī. <b>guyhaṃ pakāsitāni cā</b>ti guyhañca rahassaṅgaṃ pakāsitāni ca pākaṭāni mukhahatthādīni. <b>abravī</b>ti so kira paṇṇasālāya ṭhatvā cintesi — “sacāyaṃ yakkho bhaveyya, paṇṇasālaṃ pavisitvā maṃ murumurāpetvā khādeyya, nāyaṃ yakkho, tāpaso bhavissatī”ti assamā nikkhamitvā pucchanto gāthamāha — </p>
	<p class="paratype40">10<b>.</b> </p>
	<p class="paratype21">“ambho ko nāma so rukkho, yassa tevaṃgataṃ phalaṃ. </p>
	<p class="paratype22">dūrepi khittaṃ pacceti, na taṃ ohāya gacchatī”ti.</p>
	<p class="paratype03">tattha <b>yassa tevaṃgataṃ phala</b>nti yassa tava rukkhassa evaṃgatikaṃ manoramaṃ phalaṃ. <b>ko nāma so rukkho</b>ti citrageṇḍukassa adiṭṭhapubbattā “rukkhaphalena tena bhavitabban”ti maññamāno evaṃ pucchati.</p>
	<p class="paratype03">athassa sā rukkhaṃ ācikkhantī gāthamāha — </p>
	<p class="paratype40">11<b>.</b> </p>
	<p class="paratype21">“assamassa mama brahme, samīpe gandhamādane. </p>
	<p class="paratype27">bahavo tādisā rukkhā, yassa tevaṃgataṃ phalaṃ. </p>
	<p class="paratype22">dūrepi khittaṃ pacceti, na maṃ ohāya gacchatī”ti.</p>
	<p class="paratype03">tattha <b>samīpe gandhamādane</b>ti gandhamādanapabbate mama assamassa samīpe. <b>yassa tevaṃgata</b>nti yassa evaṃgataṃ, <b>ta</b>-kāro byañjanasandhikaroti.</p>
	<p class="paratype03">iti sā musāvādaṃ abhāsi. itaropi saddahitvā “tāpaso eso”ti saññāya paṭisanthāraṃ karonto gāthamāha — </p>
	<p class="paratype40">12<b>.</b> </p>
	<p class="paratype21">“etū bhavaṃ assamimaṃ adetu, pajjañca bhakkhañca paṭiccha dammi. </p>
	<p class="paratype22">idamāsanaṃ atra bhavaṃ nisīdatu, ito bhavaṃ mūlaphalāni bhuñjatū”ti.</p>
	<p class="paratype03">tattha <b>assamima</b>nti assamaṃ imaṃ bhavaṃ pavisatu. <b>adetū</b>ti yathāsannihitaṃ āhāraṃ paribhuñjatu. <b>pajja</b>nti pādabbhañjanaṃ. <b>bhakkha</b>nti madhuraphalāphalaṃ. <b>paṭicchā</b>ti paṭiggaṇha. <b>idamāsana</b>nti paviṭṭhakāle evamāha.</p>
	<p class="paratype03">tassā paṇṇasālaṃ pavisitvā kaṭṭhattharaṇe nisīdantiyā suvaṇṇacīrake dvidhā gate sarīraṃ appaṭicchannaṃ ahosi. tāpaso mātugāmasarīrassa adiṭṭhapubbattā taṃ disvā “vaṇṇo eso”ti saññāya evamāha — </p>
	<p class="paratype40">13<b>.</b> </p>
	<p class="paratype21">“kiṃ te idaṃ ūrūnamantarasmiṃ, supicchitaṃ kaṇharivappakāsati. </p>
	<p class="paratype22">akkhāhi me pucchito etamatthaṃ, kose nu te uttamaṅgaṃ paviṭṭhan”ti.</p>
	<p class="paratype03">tattha <b>supicchita</b>nti dvinnaṃ ūrūnaṃ samāgamakāle suphusitaṃ sippipuṭamukhasaṇṭhānaṃ. subhalakkhaṇena hi asamannāgatāya taṃ ṭhānaṃ āvāṭadhātukaṃ hoti, samannāgatāya abbhunnataṃ sippipuṭamukhasaṇṭhānaṃ. <b>kaṇharivappakāsatī</b>ti ubhosu passesu kāḷakaṃ viya khāyati. <b>kose nu te uttamaṅgaṃ paviṭṭha</b>nti tava uttamaṅgaṃ liṅgasaṇṭhānaṃ na paññāyati, kiṃ nu taṃ tava sarīrasaṅkhāte kose paviṭṭhanti pucchati.</p>
	<p class="paratype03">atha naṃ sā vañcayantī gāthādvayamāha — </p>
	<p class="paratype40">14<b>.</b> </p>
	<p class="paratype21">“ahaṃ vane mūlaphalesanaṃ caraṃ, āsādayiṃ acchaṃ sughorarūpaṃ. </p>
	<p class="paratype22">so maṃ patitvā sahasājjhapatto, panujja maṃ abbahi uttamaṅgaṃ. </p>
	<p class="paratype40">15<b>.</b> </p>
	<p class="paratype21">“svāyaṃ vaṇo khajjati kaṇḍuvāyati, sabbañca kālaṃ na labhāmi sātaṃ. </p>
	<p class="paratype22">paho bhavaṃ kaṇḍumimaṃ vinetuṃ, kurutaṃ bhavaṃ yācito brāhmaṇatthan”ti.</p>
	<p class="paratype03">tattha <b>āsādayi</b>nti ghaṭṭesiṃ, āgacchantaṃ disvā leḍḍunā paharinti attho. <b>patitvā</b>ti upadhāvitvā. <b>sahasājjhappatto</b>ti mamaṃ sahasā ajjhappatto sampatto. <b>panujjā</b>ti atha maṃ potetvā. <b>abbahī</b>ti mukhena mama uttamaṅgaṃ luñcitvā pakkāmi, tato paṭṭhāya imasmiṃ ṭhāne vaṇo jāto. <b>svāya</b>nti so ayaṃ tato paṭṭhāya mayhaṃ vaṇo khajjati ceva kaṇḍuvañca karoti, tappaccayā sāhaṃ sabbakālaṃ kāyikacetasikasukhaṃ na labhāmi. <b>paho</b>ti pahu samattho. <b>brāhmaṇattha</b>nti bhavaṃ mayā yācito imaṃ brāhmaṇassa atthaṃ karotu, idaṃ me dukkhaṃ harāhīti vadati.</p>
	<p class="paratype03">so tassā musāvādaṃ “sabhāvo”ti saddahitvā “sace te evaṃ sukhaṃ hoti, karissāmī”ti taṃ padesaṃ oloketvā anantaraṃ gāthamāha — </p>
	<p class="paratype40">16<b>.</b> </p>
	<p class="paratype21">“gambhīrarūpo te vaṇo salohito, apūtiko vaṇagandho mahā ca. </p>
	<p class="paratype22">karomi te kiñci kasāyayogaṃ, yathā bhavaṃ paramasukhī bhaveyyā”ti.</p>
	<p class="paratype03">tattha <b>salohito</b>ti rattobhāso. <b>apūtiko</b>ti pūtimaṃsarahito. <b>vaṇagandho</b>ti thokaṃ duggandho. <b>kasāyayoga</b>nti ahaṃ keci rukkhakasāye gahetvā tava ekaṃ kasāyayogaṃ karomīti.</p>
	<p class="paratype03">tato niḷinikā gāthamāha </p>
	<p class="paratype40">17<b>.</b> </p>
	<p class="paratype21">“na mantayogā na kasāyayogā, na osadhā brahmacāri kamanti. </p>
	<p class="paratype22">yaṃ te mudu tena vinehi kaṇḍuṃ, yathā ahaṃ paramasukhī bhaveyyan”ti.</p>
	<p class="paratype03">tattha <b>kamantī</b>ti, bho brahmacāri, imasmiṃ mama vaṇe neva mantayogā, na kasāyayogā, na pupphaphalādīni osadhāni kamanti, anekavāraṃ katehipi tehi etassa phāsukabhāvo na bhūtapubbo. yaṃ pana te etaṃ mudu aṅgajātaṃ, tena ghaṭṭiyamānasseva tassa kaṇḍu na hoti, tasmā tena vinehi kaṇḍunti.</p>
	<p class="paratype03">so “saccaṃ eso bhaṇatī”ti sallakkhetvā “methunasaṃsaggena sīlaṃ bhijjati, jhānaṃ antaradhāyatī”ti ajānanto mātugāmassa adiṭṭhapubbattā methunadhammassa ca ajānanabhāvena “bhesajjan”ti vadantiyā tāya methunaṃ paṭisevi. tāvadevassa sīlaṃ bhijji, jhānaṃ parihāyi. so dve tayo vāre saṃsaggaṃ katvā kilanto hutvā nikkhamitvā saraṃ oruyha nhatvā paṭippassaddhadaratho āgantvā paṇṇasālāyaṃ nisīditvā punapi taṃ “tāpaso”ti maññamāno vasanaṭṭhānaṃ pucchanto gāthamāha — </p>
	<p class="paratype40">18<b>.</b> </p>
	<p class="paratype21">“ito nu bhoto katamena assamo, kacci bhavaṃ abhiramasi araññe. </p>
	<p class="paratype22">kacci nu te mūlaphalaṃ pahūtaṃ, kacci bhavantaṃ na vihiṃsanti vāḷā”ti.</p>
	<p class="paratype03">tattha <b>katamenā</b>ti ito katamena disābhāgena bhoto assamo. <b>bhava</b>nti ālapanametaṃ.</p>
	<p class="paratype03">tato niḷinikā catasso gāthāyo abhāsi — </p>
	<p class="paratype40">19<b>.</b> </p>
	<p class="paratype21">“ito ujuṃ uttarāyaṃ disāyaṃ, khemā nadī himavatā pabhāvī. </p>
	<p class="paratype22">tassā tīre assamo mayha rammo, aho bhavaṃ assamaṃ mayhaṃ passe. </p>
	<p class="paratype40">20<b>.</b> </p>
	<p class="paratype21">“ambā ca sālā tilakā ca jambuyo, uddālakā pāṭaliyo ca phullā. </p>
	<p class="paratype22">samantato kimpurisābhigītaṃ, aho bhavaṃ assamaṃ mayhaṃ passe. </p>
	<p class="paratype40">21<b>.</b> </p>
	<p class="paratype21">“tālā ca mūlā ca phalā ca mettha, vaṇṇena gandhena upetarūpaṃ. </p>
	<p class="paratype22">taṃ bhūmibhāgehi upetarūpaṃ, aho bhavaṃ assamaṃ mayhaṃ passe. </p>
	<p class="paratype40">22<b>.</b> </p>
	<p class="paratype21">“phalā ca mūlā ca pahūtamettha, vaṇṇena gandhena rasenupetā. </p>
	<p class="paratype22">āyanti ca luddakā taṃ padesaṃ, mā me tato mūlaphalaṃ ahāsun”ti.</p>
	<p class="paratype03">tattha <b>uttarāya</b>nti uttarāya. <b>khemā</b>ti evaṃnāmikā nadī. <b>himavatā pabhāvī</b>ti himavantato pavattati. <b>aho</b>ti patthanatthe nipāto. <b>uddālakā</b>ti vātaghātakā. <b>kimpurisābhigīta</b>nti samantato parivāretvā madhurasaddena gāyantehi kimpurisehi abhigītaṃ. <b>tālā ca mūlā ca phalā ca metthā</b>ti ettha mama assame pāsādikā tālarukkhā ca tesaññeva vaṇṇagandhādisampannā kandasaṅkhātā mūlā ca phalā ca. <b>pahūtametthā</b>ti nānārukkhaphalā ca rukkhavallimūlā ca pahūtā ettha. <b>mā me tato</b>ti taṃ mama assamapadaṃ sambahulā luddakā āgacchanti, mayā cettha āharitvā ṭhapitaṃ bahu madhurasamūlaphalāphalaṃ atthi, te mayi cirāyante mūlaphalāphalaṃ hareyyuṃ. te tato mama mūlaphalāphalaṃ mā hariṃsu, tasmā sacepi mayā saddhiṃ āgantukāmo, ehi, no ce, ahaṃ gamissāmīti āha.</p>
	<p class="paratype03">taṃ sutvā tāpaso yāva pitu āgamanā adhivāsāpetuṃ gāthamāha — </p>
	<p class="paratype40">23<b>.</b> </p>
	<p class="paratype21">“pitā mamaṃ mūlaphalesanaṃ gato, idāni āgacchati sāyakāle. </p>
	<p class="paratype22">ubhova gacchāmase assamaṃ taṃ, yāva pitā mūlaphalato etū”ti.</p>
	<p class="paratype03">tattha <b>ubhova gacchāmase</b>ti mama pitu ārocetvā ubhova gamissāma.</p>
	<p class="paratype03">tato sā cintesi — “ayaṃ tāva araññeva vaḍḍhitabhāvena mama itthibhāvaṃ na jānāti, pitā panassa maṃ disvāva jānitvā ‘tvaṃ idha kiṃ karosī’ti kājakoṭiyā paharitvā sīsampi me bhindeyya, tasmiṃ anāgateyeva mayā gantuṃ vaṭṭati, āgamanakammampi me niṭṭhitan”ti. sā tassa āgamanūpāyaṃ ācikkhantī itaraṃ gāthamāha — </p>
	<p class="paratype40">24<b>.</b> </p>
	<p class="paratype21">“aññe bahū isayo sādhurūpā, rājīsayo anumagge vasanti. </p>
	<p class="paratype22">teyeva pucchesi mamassamaṃ taṃ, te taṃ nayissanti mamaṃ sakāse”ti.</p>
	<p class="paratype03">tattha <b>rājīsayo</b>ti, samma, mayā na sakkā cirāyituṃ, aññe pana sādhusabhāvā rājisayo ca brāhmaṇisayo ca anumagge mama assamamaggapasse vasanti, ahaṃ tesaṃ ācikkhitvā gamissāmi, tvaṃ te puccheyyāsi, te taṃ mama santikaṃ nayissantīti.</p>
	<p class="paratype03">evaṃ sā attano palāyanūpāyaṃ katvā paṇṇasālato nikkhamitvā taṃ olokentameva “tvaṃ nivattā”ti vatvā āgamanamaggeneva amaccānaṃ santikaṃ agamāsi. te taṃ gahetvā khandhāvāraṃ gantvā anupubbena bārāṇasiṃ pāpuṇiṃsu. sakkopi taṃ divasameva tussitvā sakalaraṭṭhe devaṃ vassāpesi, tato subhikkhaṃ janapadaṃ ahosi. isisiṅgatāpasassapi tāya pakkantamattāya eva kāye ḍāho uppajji. so kampanto paṇṇasālaṃ pavisitvā vākacīraṃ pārupitvā socanto nipajji. bodhisatto sāyaṃ āgantvā puttaṃ apassanto “kahaṃ nu kho gato”ti kājaṃ otāretvā paṇṇasālaṃ pavisitvā taṃ nipannakaṃ disvā “tāta, kiṃ karosī”ti piṭṭhiṃ parimajjanto tisso gāthā abhāsi — </p>
	<p class="paratype40">25<b>.</b> </p>
	<p class="paratype21">“na te kaṭṭhāni bhinnāni, na te udakamābhataṃ. </p>
	<p class="paratype22">aggīpi te na hāpito, kiṃ nu mandova jhāyasi. </p>
	<p class="paratype40">26<b>.</b> </p>
	<p class="paratype21">“bhinnāni kaṭṭhāni huto ca aggi, tapanīpi te samitā brahmacārī. </p>
	<p class="paratype22">pīṭhañca mayhaṃ udakañca hoti, ramasi tuvaṃ brahmabhūto puratthā. </p>
	<p class="paratype40">27<b>.</b> </p>
	<p class="paratype21">“abhinnakaṭṭhosi anābhatodako, ahāpitaggīsi asiddhabhojano. </p>
	<p class="paratype22">na me tuvaṃ ālapasī mamajja, naṭṭhaṃ nu kiṃ cetasikañca dukkhan”ti.</p>
	<p class="paratype03">tattha <b>bhinnānī</b>ti araññato uddhaṭāni. <b>na hāpito</b>ti na jalito. <b>bhinnānī</b>ti pubbe tayā mamāgamanavelāya kaṭṭhāni uddhaṭāneva honti. <b>huto ca aggī</b>ti aggi ca huto hoti. <b>tapanī</b>ti visibbanāggisaṅkhātā tapanīpi te samitāva sayameva saṃvidahitāva hoti. <b>pīṭha</b>nti mama āsanatthāya pīṭhañca paññattameva hoti. <b>udakañcā</b>ti pādadhovanaudakampi upaṭṭhāpitameva hoti. <b>brahmabhūto</b>ti tuvampi ito puratthā seṭṭhabhūto imasmiṃ assame abhiramasi. <b>abhinnakaṭṭhosī</b>ti so dāni ajja anuddhaṭakaṭṭhosi. <b>asiddhabhojano</b>ti na te kiñci amhākaṃ kandamūlaṃ vā paṇṇaṃ vā seditaṃ. <b>mamajjā</b>ti, mama putta, ajja na me tvaṃ ālapasi. <b>naṭṭhaṃ nu ki</b>nti kiṃ nu te naṭṭhaṃ vā, kiṃ cetasikaṃ vā dukkhaṃ, akkhāhi me nipannakāraṇanti pucchati.</p>
	<p class="paratype03">so pitu vacanaṃ sutvā taṃ kāraṇaṃ kathento āha — </p>
	<p class="paratype40">28<b>.</b> </p>
	<p class="paratype21">“idhāgamā jaṭilo brahmacārī, sudassaneyyo sutanū vineti. </p>
	<p class="paratype22">nevātidīgho na panātirasso, sukaṇhakaṇhacchadanehi bhoto. </p>
	<p class="paratype40">29<b>.</b> </p>
	<p class="paratype21">“amassujāto apurāṇavaṇṇī, ādhārarūpañca panassa kaṇṭhe. </p>
	<p class="paratype22">dve yamā gaṇḍā ure sujātā, suvaṇṇatindukanibhā pabhassarā. </p>
	<p class="paratype40">30<b>.</b> </p>
	<p class="paratype21">“mukhañca tassa bhusadassaneyyaṃ, kaṇṇesu lambanti ca kuñcitaggā. </p>
	<p class="paratype22">te jotare carato māṇavassa, suttañca yaṃ saṃyamanaṃ jaṭānaṃ. </p>
	<p class="paratype40">31<b>.</b> </p>
	<p class="paratype21">“aññā ca tassa saṃyamāni catasso, nīlā pītā lohitikā ca setā. </p>
	<p class="paratype22">tā piṃsare carato māṇavassa, tiriṭisaṅghāriva pāvusamhi. </p>
	<p class="paratype40">32<b>.</b> </p>
	<p class="paratype21">“na mikhalaṃ muñjamayaṃ dhāreti, na santhare no pana pabbajassa. </p>
	<p class="paratype22">tā jotare jaghanantare vilaggā, sateratā vijjurivantalikkhe. </p>
	<p class="paratype40">33<b>.</b> </p>
	<p class="paratype21">“akhīlakāni ca avaṇṭakāni, heṭṭhā nabhyā kaṭisamohitāni. </p>
	<p class="paratype22">aghaṭṭitā niccakīḷaṃ karonti, haṃ tāta kiṃrukkhaphalāni tāni. </p>
	<p class="paratype40">34<b>.</b> </p>
	<p class="paratype21">“jaṭā ca tassa bhusadassaneyyā, parosataṃ vellitaggā sugandhā. </p>
	<p class="paratype22">dvedhā siro sādhu vibhattarūpo, aho nu kho mayha tathā jaṭāssu. </p>
	<p class="paratype40">35<b>.</b> </p>
	<p class="paratype21">“yadā ca so pakirati tā jaṭāyo, vaṇṇena gandhena upetarūpā. </p>
	<p class="paratype22">nīluppalaṃ vātasameritaṃva, tatheva saṃvāti panassamo ayaṃ. </p>
	<p class="paratype40">36<b>.</b> </p>
	<p class="paratype21">“paṅko ca tassa bhusadassaneyyo, netādiso yādiso mayhaṃ kāye. </p>
	<p class="paratype22">so vāyati erito mālutena, vanaṃ yathā aggagimhe suphullaṃ. </p>
	<p class="paratype40">37<b>.</b> </p>
	<p class="paratype21">“nihanti so rukkhaphalaṃ pathabyā, sucittarūpaṃ ruciraṃ dassaneyyaṃ. </p>
	<p class="paratype22">khittañca tassa punarehi hatthaṃ, haṃ tāta kiṃrukkhaphalaṃ nu kho taṃ. </p>
	<p class="paratype40">38<b>.</b> </p>
	<p class="paratype21">“dantā ca tassa bhusadassaneyyā, suddhā samā saṅkhavarūpapannā. </p>
	<p class="paratype22">mano pasādenti vivariyamānā, na hi nūna so sākamakhādi tehi. </p>
	<p class="paratype40">39<b>.</b> </p>
	<p class="paratype21">“akakkasaṃ aggaḷitaṃ muhuṃ muduṃ, ujuṃ anuddhataṃ acapalamassa bhāsitaṃ. </p>
	<p class="paratype22">rudaṃ manuññaṃ karavīkasussaraṃ, hadayaṅgamaṃ rañjayateva me mano. </p>
	<p class="paratype40">40<b>.</b> </p>
	<p class="paratype21">“bindussaro nātivisaṭṭhavākyo, na nūna sajjhāyamatippayutto.</p>
	<p class="paratype03">icchāmi bho taṃ punadeva daṭṭhuṃ, mitto hi me māṇavohu puratthā. </p>
	<p class="paratype40">41<b>.</b> </p>
	<p class="paratype21">“susandhi sabbattha vimaṭṭhimaṃ vaṇaṃ, puthū sujātaṃ kharapattasannibhaṃ. </p>
	<p class="paratype22">teneva maṃ uttariyāna māṇavo, vivaritaṃ ūruṃ jaghanena piḷayi. </p>
	<p class="paratype40">42<b>.</b> </p>
	<p class="paratype21">“tapanti ābhanti virocare ca, sateratā vijjurivantalikkhe. </p>
	<p class="paratype22">bāhā mudū añjanalomasādisā, vicitravaṭṭaṅgulikāssa sobhare. </p>
	<p class="paratype40">43<b>.</b> </p>
	<p class="paratype21">“akakkasaṅgo na ca dīghalomo, nakhāssa dīghā api lohitaggā. </p>
	<p class="paratype22">mudūhi bāhāhi palissajanto, kalyāṇarūpo ramayaṃ upaṭṭhahi. </p>
	<p class="paratype40">44<b>.</b> </p>
	<p class="paratype21">“dumassa tūlūpanibhā pabhassarā, suvaṇṇakambutalavaṭṭasucchavi. </p>
	<p class="paratype22">hatthā mudū tehi maṃ samphusitvā, ito gato tena maṃ dahanti tāta. </p>
	<p class="paratype40">45<b>.</b> </p>
	<p class="paratype21">“na nūna so khārividhaṃ ahāsi, na nūna so kaṭṭhāni sayaṃ abhañji. </p>
	<p class="paratype22">na nūna so hanti dume kuṭhāriyā, na hissa hatthesu khilāni atthi. </p>
	<p class="paratype40">46<b>.</b> </p>
	<p class="paratype21">“accho ca kho tassa vaṇaṃ akāsi, so maṃbravi ‘sukhitaṃ maṃ karohi’. </p>
	<p class="paratype22">tāhaṃ kariṃ tena mamāsi sokhyaṃ, so cabravi ‘sukhitosmī’ti brahme. </p>
	<p class="paratype40">47<b>.</b> </p>
	<p class="paratype21">“ayañca te māluvapaṇṇasanthatā, vikiṇṇarūpāva mayā ca tena ca. </p>
	<p class="paratype22">kilantarūpā udake ramitvā, punappunaṃ paṇṇakuṭiṃ vajāma. </p>
	<p class="paratype40">48<b>.</b> </p>
	<p class="paratype21">“na majja mantā paṭibhanti tāta, na aggihuttaṃ napi yaññatantaṃ. </p>
	<p class="paratype22">na cāpi te mūlaphalāni bhuñje, yāva na passāmi taṃ brahmacāriṃ. </p>
	<p class="paratype40">49<b>.</b> </p>
	<p class="paratype21">“addhā pajānāsi tuvampi tāta, yassaṃ disaṃ vasate brahmacārī. </p>
	<p class="paratype22">taṃ maṃ disaṃ pāpaya tāta khippaṃ, mā te ahaṃ amarimassamamhi. </p>
	<p class="paratype40">50<b>.</b> </p>
	<p class="paratype21">“vicitraphullañhi vanaṃ sutaṃ mayā, dijābhighuṭṭhaṃ dijasaṅghasevitaṃ. </p>
	<p class="paratype22">taṃ maṃ vanaṃ pāpaya tāta khippaṃ, purā te pāṇaṃ vijahāmi assame”ti.</p>
	<p class="paratype03">tattha <b>idhāgamā</b>ti, tāta, imaṃ assamapadaṃ āgato. <b>sudassaneyyo</b>ti suṭṭhu dassaneyyo. <b>sutanū</b>ti suṭṭhu tanuko nātikiso nātithūlo . <b>vinetī</b>ti attano sarīrappabhāya assamapadaṃ ekobhāsaṃ viya vineti pūreti. <b>sukaṇhakaṇhacchadanehi bhoto</b>ti, tāta, tassa bhoto sukaṇhehi kaṇhacchadanehi bhamaravaṇṇehi kesehi sukaṇhasīsaṃ sumajjitamaṇimayaṃ viya khāyati. <b>amassūjāto</b>ti na tāvassa massu jāyati, taruṇoyeva. <b>apurāṇavaṇṇī</b>ti acirapabbajito. <b>ādhārarūpañca panassa kaṇṭhe</b>ti kaṇṭhe ca panassa amhākaṃ bhikkhābhājanaṭṭhapanaṃ pattādhārasadisaṃ piḷandhanaṃ atthīti muttāhāraṃ sandhāya vadati. <b>gaṇḍā</b>ti thane sandhāyāha. <b>ure sujātā</b>ti uramhi sujātā. “urato”tipi pāṭho. <b>pabhassarā</b>ti pabhāsampannā. “pabhāsare”tipi pāṭho, obhāsantīti attho.</p>
	<p class="paratype03"><b>bhusadassaneyya</b>nti ativiya dassanīyaṃ. <b>kuñcitaggā</b>ti sīhakuṇḍalaṃ sandhāya vadati. <b>suttañcā</b>ti yaṃ tassa jaṭābandhanasuttaṃ, tampi jotati pabhaṃ muñcati. <b>“saṃyamāni catasso”</b>ti iminā maṇisuvaṇṇapavāḷarajatamayāni cattāri piḷandhanāni dasseti . <b>tā piṃsare</b>ti tāni piḷandhanāni pāvusamhi pavuṭṭhe deve tiriṭisaṅghā viya viravanti. <b>mikhala</b>nti mekhalaṃ, ayameva vā pāṭho. idaṃ nivatthakañcanacīrakaṃ sandhāyāha. <b>na santhare</b>ti na vāke. idaṃ vuttaṃ hoti — tāta, yathā mayaṃ tiṇamayaṃ vā vākamayaṃ vā cīrakaṃ dhārema, na tathā so, so pana suvaṇṇacīrakaṃ dhāretīti. <b>akhīlakānī</b>ti atacāni nippaṇṇāni. <b>kaṭisamohitānī</b>ti kaṭiyaṃ baddhāni. <b>niccakīḷaṃ karontī</b>ti aghaṭṭitānipi niccakālaṃ kīḷāyanti. <b>haṃ, tātā</b>ti hambho, tāta. <b>kiṃ rukkhaphalāni tānī</b>ti tāni tassa māṇavassa suttāruḷhāni kaṭiyaṃ baddhāni katararukkhaphalāni nāmāti maṇisaṅghāṭiṃ sandhāyāha.</p>
	<p class="paratype03"><b>jaṭā</b>ti jaṭāmaṇḍalākārena baddharatanamissakakesavaṭṭiyo sandhāyāha. <b>vellitaggā</b>ti kuñcitaggā. <b>dvedhāsiro</b>ti tassa sīsaṃ dvedhā katvā baddhānaṃ jaṭānaṃ vasena suṭṭhu vibhattarūpaṃ. <b>tathā</b>ti yathā tassa māṇavassa jaṭā, tathā tumhehi mama na baddhā, aho vata mamapi tathā assūti patthento āha. <b>upetarūpā</b>ti upetasabhāvā. <b>vātasameritaṃvā</b>ti yathā nāma nīluppalaṃ vātena samīritaṃ, tatheva ayaṃ imasmiṃ vanasaṇḍe assamo saṃvāti. <b>netādiso</b>ti, tāta, yādiso mama kāye paṅko, netādiso tassa sarīre. so hi dassanīyo ceva sugandho ca. <b>aggagimhe</b>ti vasantasamaye.</p>
	<p class="paratype03"><b>nihantī</b>ti paharati. <b>kiṃ rukkhaphalaṃ nu kho ta</b>nti katararukkhassa nu kho taṃ phalaṃ. <b>saṅkhavarūpapannā</b>ti sudhotasaṅkhapaṭibhāgā. <b>na hi nūna so sākamakhādi tehī</b>ti na nūna so māṇavo mayaṃ viya tehi dantehi rukkhapaṇṇāni ceva mūlaphalāphalāni ca khādi. amhākañhi tāni khādantānaṃ sabalā paṇṇavaṇṇā dantāti dīpeti.</p>
	<p class="paratype03"><b>akakkasa</b>nti, tāta, tassa bhāsitaṃ apharusaṃ agaḷitaṃ, punappunaṃ vadantassāpi madhuratāya <b>muhuṃ muduṃ,</b> apamussatāya <b>ujuṃ,</b> avikkhittatāya <b>anuddhaṭaṃ,</b> patiṭṭhitatāya <b>acapalaṃ. ruda</b>nti bhāsamānassa sarasaṅkhātaṃ rudampi manoharaṃ karavīkassa viya sussaraṃ sumadhuraṃ. <b>rañjayatevā</b>ti mama mano rañjatiyeva. <b>bindussaro</b>ti piṇḍitassaro. <b>māṇavohū</b>ti so hi māṇavo puratthā mama mitto ahu.</p>
	<p class="paratype03"><b>susandhi sabbattha vimaṭṭhimaṃ vaṇa</b>nti tāta tassa māṇavassa ūrūnaṃ antare ekaṃ vaṇaṃ atthi, taṃ susandhi suphusitaṃ sippipuṭamukhasadisaṃ, sabbattha vimaṭṭhaṃ samantato maṭṭhaṃ. <b>puthū</b>ti mahantaṃ. <b>sujāta</b>nti susaṇṭhitaṃ. <b>kharapattasannibha</b>nti supupphitapadumamakuḷasannibhaṃ. <b>uttariyānā</b>ti uttaritvā avattharitvā. <b>piḷayī</b>ti pīḷesi. <b>tapantī</b>ti tassa māṇavassa sarīrato niccharantā suvaṇṇavaṇṇaraṃsiyo jalanti obhāsanti virocanti ca. <b>bāhā</b>ti bāhāpissa mudū. <b>añjanalomasādisā</b>ti añjanasadisehi lomehi samannāgatā. <b>vicitravaṭṭaṅgulikāssa sobhare</b>ti hatthāpissa varalakkhaṇavicitrāhi pavālaṅkurasadisāhi vaṭṭaṅgulīhi samannāgatā sobhanti.</p>
	<p class="paratype03"><b>akakkasaṅgo</b>ti kacchupīḷakādirahitāṅgapaccaṅgo. <b>ramayaṃ upaṭṭhahī</b>ti maṃ ramayanto upaṭṭhahi paricari. <b>tūlūpanibhā</b>ti mudubhāvassa upamā. <b>suvaṇṇakambutalavaṭṭasucchavī</b>ti suvaṇṇamayaṃ ādāsatalaṃ viya vaṭṭā ca succhavi ca, parimaṇḍalatalā ceva sundaracchavi cāti attho. <b>samphusitvā</b>ti suṭṭhu phusitvā attano hatthasamphassaṃ mama sarīre pharāpetvā. <b>ito gato</b>ti mama olokentasseva ito gato. <b>tena maṃ dahantī</b>ti tena tassa hatthasamphassena idāni maṃ dahanti. tathā hi tassa gatakālato paṭṭhāya mama sarīre ḍāho uṭṭhito, tenamhi domanassappatto nipannoti.</p>
	<p class="paratype03"><b>na</b> <b>nūna so khārividha</b>nti, tāta, nūna so māṇavo na khāribhāraṃ ukkhipitvā vicari. <b>khilānī</b>ti kilāni, “ayameva vā pāṭho. <b>sokhya</b>nti sukhaṃ. <b>māluvapaṇṇasanthatā vikiṇṇarūpāvā</b>ti, tāta, ayaṃ tava māluvapaṇṇasanthatā ajja mayā ca tena ca aññamaññaṃ parāmasanāliṅganavasena parivattantehi vikiṇṇā viya ākulabyākulā jātā. <b>punappunaṃ paṇṇakuṭiṃ vajāmā</b>ti, tāta, ahañca so ca abhiramitvā kilantarūpā paṇṇasālato nikkhamitvā udakaṃ pavisitvā ramitvā vigatadarathā punappunaṃ imameva kuṭiṃ pavisāmāti vadati.</p>
	<p class="paratype03"><b>na majja mantā</b>ti ajja mama tassa gatakālato paṭṭhāya neva mantā paṭibhanti na upaṭṭhahanti na ruccanti. <b>na aggihuttaṃ napi yaññatanta</b>nti mahābrahmuno ārādhanatthāya kattabbahomavidhūpanādiyaññakiriyāpi me na paṭibhāti na upaṭṭhāti na ruccati. <b>na cāpi te</b>ti tayā ābhatamūlaphalāphalānipi na bhuñjāmi. <b>yassaṃ disa</b>nti yassaṃ disāyaṃ. <b>vana</b>nti tassa māṇavassa assamaṃ parivāretvā ṭhitavananti.</p>
	<p class="paratype03">tassevaṃ vilapantassa taṃ vilāpaṃ sutvā mahāsatto “ekāya itthiyā imassa sīlaṃ bhinnaṃ bhavissatī”ti ñatvā taṃ ovadanto cha gāthāyo abhāsi — </p>
	<p class="paratype40">51<b>.</b> </p>
	<p class="paratype21">“imasmāhaṃ jotirase vanamhi, gandhabbadevaccharasaṅghasevite. </p>
	<p class="paratype22">isīnamāvāse sanantanamhi, netādisaṃ aratiṃ pāpuṇetha. </p>
	<p class="paratype40">52<b>.</b> </p>
	<p class="paratype21">“bhavanti mittāni atho na honti, ñātīsu mittesu karonti pemaṃ. </p>
	<p class="paratype22">ayañca jammo kissa vā niviṭṭho, yo neva jānāti ‘kutomhi āgato’. </p>
	<p class="paratype40">53<b>.</b> </p>
	<p class="paratype21">“saṃvāsena hi mittāni, sandhīyanti punappunaṃ. </p>
	<p class="paratype22">sveva mitto asaṃgantu, asaṃvāsena jīrati. </p>
	<p class="paratype40">54<b>.</b> </p>
	<p class="paratype21">“sace tuvaṃ dakkhasi brahmacāriṃ, sace tuvaṃ sallape brahmacārinā. </p>
	<p class="paratype22">sampannasassaṃva mahodakena, tapoguṇaṃ khippamimaṃ pahissasi. </p>
	<p class="paratype40">55<b>.</b> </p>
	<p class="paratype21">“punapi ce dakkhasi brahmacāriṃ, punapi ce sallape brahmacārinā. </p>
	<p class="paratype22">sampannasassaṃva mahodakena, usmāgataṃ khippamimaṃ pahissasi. </p>
	<p class="paratype40">56<b>.</b> </p>
	<p class="paratype21">“bhūtāni hetāni caranti tāta, virūparūpena manussaloke. </p>
	<p class="paratype22">na tāni sevetha naro sapañño, āsajja naṃ nassati brahmacārī”ti.</p>
	<p class="paratype03">tattha <b>imasmā</b>ti imasmiṃ. <b>ha</b>nti nipātamattaṃ. <b>jotirase</b>ti hūyamānassa jotino raṃsiobhāsite. <b>sanantanamhī</b>ti porāṇake. <b>pāpuṇethā</b>ti pāpuṇeyya. idaṃ vuttaṃ hoti — tāta, evarūpe vane vasanto yaṃ aratiṃ tvaṃ patto, etādisaṃ na pāpuṇeyya paṇḍito kulaputto, pattuṃ nārahatīti attho.</p>
	<p class="paratype03"><b>“bhavantī”</b>ti imaṃ gāthaṃ mahāsatto antogatameva bhāsati. ayamettha adhippāyo — loke sattānaṃ mittāni nāma hontipi na hontipi tattha yesaṃ honti, te attano ñātīsu ca mittesu ca pemaṃ karonti. <b>ayañca jammo</b>ti migasiṅgo lāmako. <b>kissa vā niviṭṭho</b>ti kena nāma kāraṇena tasmiṃ mātugāme mittasaññāya niviṭṭho, so migiyā kucchismiṃ nibbattitvā araññe vaḍḍhitattā “kutomhi āgato”ti attano āgataṭṭhānamattampi na jānāti, pageva ñātimitteti.</p>
	<p class="paratype03"><b>punappuna</b>nti, tāta, mittāni nāma punappunaṃ saṃvāsena saṃsevanena sandhīyanti ghaṭīyanti. <b>sveva mitto</b>ti so eva mitto <b>asaṃgantu</b> asamāgacchantassa purisassa tena asamāgamasaṅkhātena asaṃvāsena <b>jīrati</b> vinassati . <b>sace</b>ti tasmā, tāta, sace tvaṃ punapi taṃ dakkhasi, tena vā sallapissasi, atha yathā nāma nipphannasassaṃ mahoghena harīyati, evaṃ imaṃ attano tapoguṇaṃ pahissasi hāressasīti attho. <b>usmāgata</b>nti samaṇatejaṃ.</p>
	<p class="paratype03"><b>virūparūpenā</b>ti vividharūpena. idaṃ vuttaṃ hoti — tāta, manussalokasmiñhi etāni yakkhinisaṅkhātāni bhūtāni vividharūpapaṭicchannena attano rūpena attano vasaṃ gate khādituṃ caranti, tāni sapañño naro na sevetha. tādisañhi bhūtaṃ āsajja naṃ patvā nassati brahmacārī, diṭṭhosi tāya yakkhiniyā na khāditoti puttaṃ ovadi.</p>
	<p class="paratype03">so pitu kathaṃ sutvā “yakkhinī kira sā”ti bhīto cittaṃ nivattetvā “tāta, etto na gamissāmi, khamatha me”ti khamāpesi. sopi naṃ samassāsetvā “ehi tvaṃ, māṇava, mettaṃ bhāvehi, karuṇaṃ, muditaṃ, upekkhan”ti brahmavihārabhāvanaṃ ācikkhi. so tathā paṭipajjitvā puna jhānābhiññā nibbattesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. tadā niḷinikā purāṇadutiyikā ahosi, isisiṅgo ukkaṇṭhitabhikkhu, pitā pana ahameva ahosinti. </p>
	<p class="paratype06">niḷinikājātakavaṇṇanā paṭhamā. </p> 
</body>
</html>