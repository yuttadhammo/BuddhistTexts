<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [391] 6. vijjādharajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>2. kharaputtavaggo</h4>
	<h5>[391] 6. vijjādharajātakavaṇṇanā</h5>
	<p class="paratype03"><b>dubbaṇṇarūpa</b>nti idaṃ satthā jetavane viharanto lokatthacariyaṃ ārabbha kathesi. vatthu <b>mahākaṇhajātake</b> (jā. 1.12.61 ādayo) āvi bhavissati. tadā pana satthā “na, bhikkhave, idāneva, pubbepi tathāgato lokatthacariyaṃ cariyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sakko ahosi. tadā eko vijjādharo vijjaṃ parivattetvā aḍḍharattasamaye āgantvā bārāṇasirañño aggamahesiyā saddhiṃ aticarati, tassā paricārikāyo sañjāniṃsu. sā sayameva rājānaṃ upasaṅkamitvā “deva, eko puriso aḍḍharattasamaye sirigabbhaṃ pavisitvā maṃ dūsetī”ti āha. “sakkhissasi pana kiñci saññāṇaṃ kātun”ti? “sakkomi, devā”ti sā jātihiṅgulikapātiṃ āharāpetvā tassa purisassa rattiṃ āgantvā abhiramitvā gacchantassa piṭṭhiyaṃ pañcaṅgulikaṃ datvā pātova rañño ārocesi. rājā manusse āṇāpesi “gacchatha, sabbadisāsu oloketvā piṭṭhiyaṃ katajātihiṅgulapañcaṅgulikapurisaṃ gaṇhathā”ti. vijjādharopi rattiṃ anācāraṃ katvā divā susāne sūriyaṃ namassanto ekapādena tiṭṭhati. rājapurisā taṃ disvā parivārayiṃsu. so “pākaṭaṃ me kammaṃ jātan”ti vijjaṃ parivattetvā ākāsena uppatitvā gato.</p>
	<p class="paratype03">rājā taṃ disvā āgatapurise “addasathā”ti pucchi. “āma, addasāmā”ti. “ko nāmeso”ti? “pabbajito, devā”ti. “so hi rattiṃ anācāraṃ katvā divā pabbajitavesena vasati”. rājā “ime divā samaṇavesena caritvā rattiṃ anācāraṃ karontī”ti pabbajitānaṃ kujjhitvā micchāgahaṇaṃ gahetvā “mayhaṃ vijitā ime sabbe pabbajitā palāyantu, diṭṭhadiṭṭhaṭṭhāne rājāṇaṃ karissantū”ti bheriṃ carāpesi. tiyojanasatikā kāsiraṭṭhā palāyitvā sabbe pabbajitā aññarājadhāniyo agamiṃsu. sakalakāsiraṭṭhe manussānaṃ ovādadāyako ekopi dhammikasamaṇabrāhmaṇo nāhosi. anovādakā manussā pharusā ahesuṃ, dānasīlavimukhā matamatā yebhuyyena apāye nibbattiṃsu, sagge nibbattanakā nāma nāhesuṃ.</p>
	<p class="paratype03">sakko nave devaputte apassanto “kiṃ nu kho kāraṇan”ti āvajjetvā vijjādharaṃ nissāya bārāṇasiraññā kuddhena micchāgahaṇaṃ gahetvā pabbajitānaṃ raṭṭhā pabbājitabhāvaṃ ñatvā “ṭhapetvā maṃ añño imassa rañño micchāgahaṇaṃ bhindituṃ samattho nāma natthi, rañño ca raṭṭhavāsīnañca avassayo bhavissāmī”ti cintetvā nandamūlapabbhāre paccekabuddhānaṃ santikaṃ gantvā vanditvā “bhante, mayhaṃ ekaṃ mahallakaṃ paccekabuddhaṃ detha, kāsiraṭṭhaṃ pasādessāmī”ti āha. so saṅghattherameva labhi, athassa pattacīvaraṃ gahetvā taṃ purato katvā sayaṃ pacchato hutvā sirasmiṃ añjaliṃ ṭhapetvā paccekabuddhaṃ namassanto uttamarūpadharo māṇavako hutvā sakalanagarassa matthakena tikkhattuṃ vicaritvā rājadvāraṃ āgantvā ākāse aṭṭhāsi. amaccā rañño ārocesuṃ “deva, abhirūpo māṇavako ekaṃ samaṇaṃ ānetvā rājadvāre ākāse ṭhito”ti. rājā āsanā uṭṭhāya sīhapañjare ṭhatvā “māṇavaka, kasmā tvaṃ abhirūpo samāno etassa virūpassa samaṇassa pattacīvaraṃ gahetvā namassamāno ṭhito”ti tena saddhiṃ sallapanto paṭhamaṃ gāthamāha — </p>
	<p class="paratype40">108<b>.</b> </p>
	<p class="paratype21">“dubbaṇṇarūpaṃ tuvamariyavaṇṇī, purakkhatvā pañjaliko namassasi. </p>
	<p class="paratype22">seyyo nu teso udavā sarikkho, nāmaṃ parassattano cāpi brūhī”ti.</p>
	<p class="paratype03">tattha <b>ariyavaṇṇī</b>ti sundararūpo. <b>seyyo nu teso</b>ti eso virūpo pabbajito kiṃ nu tayā uttaritaro, udāhu sarikkho. <b>nāmaṃ parassattano cāpī</b>ti etassa parassa ca attano ca nāmaṃ brūhīti pucchati.</p>
	<p class="paratype03">atha naṃ sakko “mahārāja, samaṇā nāma garuṭṭhāniyā, tena me nāmaṃ lapituṃ na labbhati, mayhaṃ pana te nāmaṃ kathessāmī”ti vatvā dutiyaṃ gāthamāha — </p>
	<p class="paratype40">109<b>.</b> </p>
	<p class="paratype21">“na nāmagottaṃ gaṇhanti rāja, sammaggatānujjugatāna devā. </p>
	<p class="paratype22">ahañca te nāmadheyyaṃ vadāmi, sakkohamasmī tidasānamindo”ti.</p>
	<p class="paratype03">tattha <b>sammaggatānujjugatāna devā</b>ti mahārāja, sabbasaṅkhāre yathā sabhāvasarasavasena sammasitvā aggaphalaṃ arahattaṃ pattattā sammaggatānaṃ, ujunā ca aṭṭhaṅgikena maggena nibbānaṃ gatattā ujugatānaṃ mahākhīṇāsavānaṃ upapattidevehi uttaritarānaṃ visuddhidevānaṃ upapattidevā nāmagottaṃ na gaṇhanti. <b>ahañca te nāmadheyya</b>nti apica ahaṃ attano nāmadheyyaṃ tuyhaṃ kathemi.</p>
	<p class="paratype03">taṃ sutvā rājā tatiyagāthāya bhikkhunamassane ānisaṃsaṃ pucchi — </p>
	<p class="paratype40">110<b>.</b> </p>
	<p class="paratype21">“yo disvā bhikkhuṃ caraṇūpapannaṃ, purakkhatvā pañjaliko namassati. </p>
	<p class="paratype22">pucchāmi taṃ devarājetamatthaṃ, ito cuto kiṃ labhate sukhaṃ so”ti.</p>
	<p class="paratype03">sakko catutthagāthāya kathesi — </p>
	<p class="paratype40">111<b>.</b> </p>
	<p class="paratype21">“yo disvā bhikkhuṃ caraṇūpapannaṃ, purakkhatvā pañjaliko namassati. </p>
	<p class="paratype22">diṭṭheva dhamme labhate pasaṃsaṃ, saggañca so yāti sarīrabhedā”ti.</p>
	<p class="paratype03">tattha <b>bhikkhu</b>nti bhinnakilesaṃ parisuddhapuggalaṃ. <b>caraṇūpapanna</b>nti sīlacaraṇena upetaṃ. <b>diṭṭheva dhamme</b>ti na kevalaṃ ito cutoyeva, imasmiṃ pana attabhāve so pasaṃsaṃ labhati, pasaṃsāsukhaṃ vindatīti.</p>
	<p class="paratype03">rājā sakkassa kathaṃ sutvā attano micchāgahaṇaṃ bhinditvā tuṭṭhamānaso pañcamaṃ gāthamāha — </p>
	<p class="paratype40">112<b>.</b> </p>
	<p class="paratype21">“lakkhī vata me udapādi ajja, yaṃ vāsavaṃ bhūtapatiddasāma. </p>
	<p class="paratype22">bhikkhuñca disvāna tuvañca sakka, kāhāmi puññāni anappakānī”ti.</p>
	<p class="paratype03">tattha <b>lakkhī</b>ti sirī, paññātipi vadanti. idaṃ vuttaṃ hoti — ajja mama tava vacanaṃ suṇantasseva kusalākusalavipākajānanapaññā udapādīti. <b>ya</b>nti nipātamattaṃ. <b>bhūtapatiddasāmā</b>ti bhūtapatiṃ addasāma.</p>
	<p class="paratype03">taṃ sutvā sakko paṇḍitassa thutiṃ karonto chaṭṭhaṃ gāthamāha — </p>
	<p class="paratype40">113<b>.</b> </p>
	<p class="paratype21">“addhā have sevitabbā sapaññā, bahussutā ye bahuṭhānacintino. </p>
	<p class="paratype22">bhikkhuñca disvāna mamañca rāja, karohi puññāni anappakānī”ti.</p>
	<p class="paratype03">tattha <b>bahuṭhānacintino</b>ti bahūni kāraṇāni cintanasamatthā.</p>
	<p class="paratype03">taṃ sutvā rājā osānagāthamāha — </p>
	<p class="paratype40">114<b>.</b> </p>
	<p class="paratype21">“akkodhano niccapasannacitto, sabbātithīyācayogo bhavitvā. </p>
	<p class="paratype22">nihacca mānaṃ abhivādayissaṃ, sutvāna devinda subhāsitānī”ti.</p>
	<p class="paratype03">tattha <b>sabbātithīyācayogo bhavitvā</b>ti sabbesaṃ atithīnaṃ āgatānaṃ āgantukānaṃ yaṃ yaṃ te yācanti, tassa tassa yutto anucchaviko bhavitvā, sabbaṃ tehi yācitayācitaṃ dadamānoti attho. <b>sutvāna devinda subhāsitānī</b>ti tava subhāsitāni sutvā ahaṃ evarūpo bhavissāmīti vadati.</p>
	<p class="paratype03">evañca pana vatvā pāsādā oruyha paccekabuddhaṃ vanditvā ekamantaṃ aṭṭhāsi. paccekabuddho ākāse pallaṅkena nisīditvā “mahārāja, vijjādharo na samaṇo, tvaṃ ito paṭṭhāya ‘atuccho loko, atthi dhammikasamaṇabrāhmaṇā’ti ñatvā dānaṃ dehi, sīlaṃ rakkha, uposathakammaṃ karohī”ti rājānaṃ ovadi. sakkopi sakkānubhāvena ākāse ṭhatvā “ito paṭṭhāya appamattā hothā”ti nāgarānaṃ ovādaṃ datvā “palātā samaṇabrāhmaṇā āgacchantū”ti bheriṃ carāpesi. atha te ubhopi sakaṭṭhānameva agamaṃsu. rājā tassa ovāde ṭhatvā dānādīni puññāni akāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā paccekabuddho parinibbuto, rājā ānando ahosi, sakko pana ahameva ahosin”ti. </p>
	<p class="paratype06">vijjādharajātakavaṇṇanā chaṭṭhā. </p> 
</body>
</html>