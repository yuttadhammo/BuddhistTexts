<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [444] 6. kaṇhadīpāyanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[444] 6. kaṇhadīpāyanajātakavaṇṇanā</h4>
	<p class="paratype03"><b>sattāhamevāha</b>nti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. vatthu <b>kusajātake</b> (jā. 2.20.1 ādayo) āvi bhavissati. satthā taṃ bhikkhuṃ “saccaṃ kira tvaṃ bhikkhu ukkaṇṭhitosī”ti pucchitvā “saccaṃ bhante”ti vutte “bhikkhu porāṇakapaṇḍitā anuppanne buddhe bāhirakapabbajjaṃ pabbajitvā atirekapaññāsavassāni anabhiratā brahmacariyaṃ carantā hirottappabhedabhayena attano ukkaṇṭhitabhāvaṃ na kassaci kathesuṃ, tvaṃ kasmā evarūpe niyyānikasāsane pabbajitvā mādisassa garuno buddhassa sammukhe ṭhatvā catuparisamajjhe ukkaṇṭhitabhāvaṃ āvi karosi, kimatthaṃ attano hirottappaṃ na rakkhasī”ti vatvā atītaṃ āhari.</p>
	<p class="paratype03">atīte vaṃsaraṭṭhe kosambiyaṃ nāma nagare kosambako nāma rājā rajjaṃ kāresi. tadā aññatarasmiṃ nigame dve brāhmaṇā asītikoṭidhanavibhavā aññamaññaṃ piyasahāyakā kāmesu dosaṃ disvā mahādānaṃ pavattetvā ubhopi kāme pahāya mahājanassa rodantassa paridevantassa nikkhamitvā himavantapadese assamapadaṃ katvā pabbajitvā uñchācariyāya vanamūlaphalāphalena yāpentā paṇṇāsa vassāni vasiṃsu, jhānaṃ uppādetuṃ nāsakkhiṃsu. te paṇṇāsavassaccayena loṇambilasevanatthāya janapadaṃ carantā kāsiraṭṭhaṃ sampāpuṇiṃsu. tatra aññatarasmiṃ nigamagāme dīpāyanatāpasassa gihisahāyo maṇḍabyo nāma atthi, te ubhopi tassa santikaṃ agamaṃsu. so te disvāva attamano paṇṇasālaṃ kāretvā ubhopi te catūhi paccayehi upaṭṭhahi. te tattha tīṇi cattāri vassāni vasitvā taṃ āpucchitvā cārikaṃ carantā bārāṇasiṃ patvā atimuttakasusāne vasiṃsu. tattha dīpāyano yathābhirantaṃ viharitvā puna tasseva sahāyassa santikaṃ gato. maṇḍabyatāpaso tattheva vasi.</p>
	<p class="paratype03">athekadivasaṃ eko coro antonagare corikaṃ katvā dhanasāraṃ ādāya nikkhanto “coro”ti ñatvā paṭibuddhehi gharassāmikehi ceva ārakkhamanussehi ca anubaddho niddhamanena nikkhamitvā vegena susānaṃ pavisitvā tāpasassa paṇṇasāladvāre bhaṇḍikaṃ chaṭṭetvā palāyi . manussā bhaṇḍikaṃ disvā “are duṭṭhajaṭila, tvaṃ rattiṃ corikaṃ katvā divā tāpasarūpena carasī”ti tajjetvā pothetvā taṃ ādāya netvā rañño dassayiṃsu. rājā anupaparikkhitvāva “gacchatha, naṃ sūle uttāsethā”ti āha. te taṃ susānaṃ netvā khadirasūlaṃ āropayiṃsu, tāpasassa sarīre sūlaṃ na pavisati. tato nimbasūlaṃ āhariṃsu, tampi na pavisati. ayasūlaṃ āhariṃsu, tampi na pavisati. tāpaso “kiṃ nu kho me pubbakamman”ti olokesi, athassa jātissarañāṇaṃ uppajji, tena pubbakammaṃ oloketvā addasa. kiṃ panassa pubbakammanti? koviḷārasūle makkhikāvedhanaṃ. so kira purimabhave vaḍḍhakiputto hutvā pitu rukkhatacchanaṭṭhānaṃ gantvā ekaṃ makkhikaṃ gahetvā koviḷārasalākāya sūle viya vijjhi. tamenaṃ pāpakammaṃ imaṃ ṭhānaṃ patvā gaṇhi. so “na sakkā ito pāpā mayā muccitun”ti ñatvā rājapurise āha “sace maṃ sūle uttāsetukāmattha, koviḷārasūlaṃ āharathā”ti. te tathā katvā taṃ sūle uttāsetvā ārakkhaṃ datvā pakkamiṃsu.</p>
	<p class="paratype03">ārakkhakā paṭicchannā hutvā tassa santikaṃ āgacchante olokenti. tadā dīpāyano “ciradiṭṭho me sahāyo”ti maṇḍabyassa santikaṃ āgacchanto “sūle uttāsito”ti taṃ divasaññeva antarāmagge sutvā taṃ ṭhānaṃ gantvā ekamantaṃ ṭhito “kiṃ samma kārakosī”ti pucchitvā “akārakomhī”ti vutte “attano manopadosaṃ rakkhituṃ sakkhi, nāsakkhī”ti pucchi. “samma, yehi ahaṃ gahito, neva tesaṃ, na rañño upari mayhaṃ manopadoso atthī”ti. “evaṃ sante tādisassa sīlavato chāyā mayhaṃ sukhā”ti vatvā dīpāyano sūlaṃ nissāya nisīdi. athassa sarīre maṇḍabyassa sarīrato lohitabindūni patiṃsu. tāni suvaṇṇavaṇṇasarīre patitapatitāni sussitvā kāḷakāni uppajjiṃsu. tato paṭṭhāyeva so kaṇhadīpāyano nāma ahosi. so sabbarattiṃ tattheva nisīdi.</p>
	<p class="paratype03">punadivase ārakkhapurisā āgantvā taṃ pavattiṃ rañño ārocesuṃ. rājā “anisāmetvāva me katan”ti vegena tattha gantvā “pabbajita, kasmā sūlaṃ nissāya nisinnosī”ti dīpāyanaṃ pucchi. mahārāja, imaṃ tāpasaṃ rakkhanto nisinnomhi. kiṃ pana tvaṃ mahārāja, imassa kārakabhāvaṃ vā akārakabhāvaṃ vā ñatvā evaṃ kāresīti? so kammassa asodhitabhāvaṃ ācikkhi. athassa so “mahārāja, raññā nāma nisammakārinā bhavitabbaṃ, alaso gihī kāmabhogī na sādhū”tiādīni vatvā dhammaṃ desesi. rājā maṇḍabyassa niddosabhāvaṃ ñatvā “sūlaṃ harathā”ti āṇāpesi. sūlaṃ harantā harituṃ na sakkhiṃsu. maṇḍabyo āha — “mahārāja, ahaṃ pubbe katakammadosena evarūpaṃ bhayaṃ sampatto, mama sarīrato sūlaṃ harituṃ na sakkā, sace mayhaṃ jīvitaṃ dātukāmo, kakacaṃ āharāpetvā imaṃ sūlaṃ cammasamaṃ chindāpehī”ti. rājā tathā kāresi. antosarīre sūlo antoyeva ahosi. tadā kira so sukhumaṃ koviḷārasalākaṃ gahetvā makkhikāya vaccamaggaṃ pavesesi, taṃ tassa antosarīreyeva ahosi. so tena kāraṇena amaritvā attano āyukkhayeneva mari, tasmā ayampi na mato. rājā tāpase vanditvā khamāpetvā ubhopi uyyāne vasāpento paṭijaggi, tato paṭṭhāya maṇḍabyo āṇimaṇḍabyo nāma jāto. so rājānaṃ upanissāya tattheva vasi, dīpāyano pana tassa vaṇaṃ phāsukaṃ katvā attano gihisahāyamaṇḍabyassa santikameva gato.</p>
	<p class="paratype03">taṃ paṇṇasālaṃ pavisantaṃ disvā eko puriso sahāyassa ārocesi. so sutvāva tuṭṭhacitto saputtadāro bahū gandhamālatelaphāṇitādīni ādāya taṃ paṇṇasālaṃ gantvā dīpāyanaṃ vanditvā pāde dhovitvā telena makkhetvā pānakaṃ pāyetvā āṇimaṇḍabyassa pavattiṃ suṇanto nisīdi. athassa putto yaññadattakumāro nāma caṅkamanakoṭiyaṃ geṇḍukena kīḷi, tatra cekasmiṃ vammike āsīviso vasati. kumārassa bhūmiyaṃ pahaṭageṇḍuko gantvā vammikabile āsīvisassa matthake pati. so ajānanto bile hatthaṃ pavesesi. atha naṃ kuddho āsīviso hatthe ḍaṃsi. so visavegena mucchito tattheva pati. athassa mātāpitaro sappena ḍaṭṭhabhāvaṃ ñatvā kumārakaṃ ukkhipitvā tāpasassa santikaṃ ānetvā pādamūle nipajjāpetvā “bhante, pabbajitā nāma osadhaṃ vā parittaṃ vā jānanti, puttakaṃ no ārogaṃ karothā”ti āhaṃsu. ahaṃ osadhaṃ na jānāmi, nāhaṃ vejjakammaṃ karissāmīti. “tena hi bhante, imasmiṃ kumārake mettaṃ katvā saccakiriyaṃ karothā”ti vutte tāpaso “sādhu, saccakiriyaṃ karissāmī”ti vatvā yaññadattassa sīse hatthaṃ ṭhapetvā paṭhamaṃ gāthamāha — </p>
	<p class="paratype40">62<b>.</b> </p>
	<p class="paratype21">“sattāhamevāhaṃ pasannacitto, puññatthiko ācariṃ brahmacariyaṃ. </p>
	<p class="paratype27">athāparaṃ yaṃ caritaṃ mamedaṃ, vassāni paññāsa samādhikāni. </p>
	<p class="paratype26">akāmakovāpi ahaṃ carāmi, etena saccena suvatthi hotu. </p>
	<p class="paratype22">hataṃ visaṃ jīvatu yaññadatto”ti.</p>
	<p class="paratype03">tattha <b>athāparaṃ yaṃ carita</b>nti tasmā sattāhā uttari yaṃ mama brahmacariyaṃ. <b>akāmakovāpī</b>ti pabbajjaṃ anicchantoyeva. <b>etena saccena suvatthi hotū</b>ti sace atirekapaṇṇāsavassāni anabhirativāsaṃ vasantena mayā kassaci anārocitabhāvo saccaṃ, etena saccena yaññadattakumārassa sotthibhāvo hotu, jīvitaṃ paṭilabhatūti.</p>
	<p class="paratype03">athassa saha saccakiriyāya yaññadattassa thanappadesato uddhaṃ visaṃ bhassitvā pathaviṃ pāvisi. kumāro akkhīni ummīletvā mātāpitaro oloketvā “ammatātā”ti vatvā parivattitvā nipajji. athassa pitaraṃ kaṇhadīpāyano āha — “mayā tāva mama balaṃ kataṃ, tvampi attano balaṃ karohī”ti. so “ahampi saccakiriyaṃ karissāmī”ti puttassa ure hatthaṃ ṭhapetvā dutiyaṃ gāthamāha — </p>
	<p class="paratype40">63<b>.</b> </p>
	<p class="paratype21">“yasmā dānaṃ nābhinandiṃ kadāci, disvānahaṃ atithiṃ vāsakāle. </p>
	<p class="paratype27">na cāpi me appiyataṃ aveduṃ, bahussutā samaṇabrāhmaṇā ca. </p>
	<p class="paratype26">akāmakovāpi ahaṃ dadāmi, etena saccena suvatthi hotu. </p>
	<p class="paratype22">hataṃ visaṃ jīvatu yaññadatto”ti.</p>
	<p class="paratype03">tattha <b>vāsakāle</b>ti vasanatthāya gehaṃ āgatakāle. <b>na cāpi me appiyataṃ avedu</b>nti bahussutāpi samaṇabrāhmaṇā “ayaṃ neva dānaṃ abhinandati na amhe”ti imaṃ mama appiyabhāvaṃ neva jāniṃsu. ahañhi te piyacakkhūhiyeva olokemīti dīpeti. <b>etena saccenā</b>ti sace ahaṃ dānaṃ dadamāno vipākaṃ asaddahitvā attano anicchāya dammi, anicchanabhāvaṃ mama pare na jānanti, etena saccena suvatthi hotūti attho. </p>
	<p class="paratype01">evaṃ tassa saccakiriyāya saha kaṭito uddhaṃ visaṃ bhassitvā pathaviṃ pāvisi. kumāro uṭṭhāya nisīdi, ṭhātuṃ pana na sakkoti. athassa pitā mātaraṃ āha “bhadde, mayā attano balaṃ kataṃ, tvaṃ idāni saccakiriyaṃ katvā puttassa uṭṭhāya gamanabhāvaṃ karohī”ti. “sāmi, atthi mayhaṃ ekaṃ saccaṃ, tava pana santike kathetuṃ na sakkomī”ti. “bhadde, yathā tathā me puttaṃ arogaṃ karohī”ti. sā “sādhū”ti sampaṭicchitvā saccaṃ karontī tatiyaṃ gāthamāha — </p>
	<p class="paratype40">64<b>.</b> </p>
	<p class="paratype21">“āsīviso tāta pahūtatejo, yo taṃ aḍaṃsī bilarā udicca. </p>
	<p class="paratype27">tasmiñca me appiyatāya ajja, pitarañca te natthi koci viseso. </p>
	<p class="paratype22">etena saccena suvatthi hotu, hataṃ visaṃ jīvatu yaññadatto”ti.</p>
	<p class="paratype03">tattha <b>tātā</b>ti puttaṃ ālapati. <b>pahūtatejo</b>ti balavaviso. <b>bilarā</b>ti vivarā, ayameva vā pāṭho. <b>udiccā</b>ti uṭṭhahitvā, vammikabilato uṭṭhāyāti attho. <b>pitarañca te</b>ti pitari ca te. aṭṭhakathāyaṃ pana ayameva pāṭho. idaṃ vuttaṃ hoti — “tāta, yaññadatta tasmiñca āsīvise tava pitari ca appiyabhāvena mayhaṃ koci viseso natthi. tañca pana appiyabhāvaṃ ṭhapetvā ajja mayā koci jānāpitapubbo nāma natthi, sace etaṃ saccaṃ, etena saccena tava sotthi hotū”ti.</p>
	<p class="paratype03">saha ca saccakiriyāya sabbaṃ visaṃ bhassitvā pathaviṃ pāvisi. yaññadatto nibbisena sarīrena uṭṭhāya kīḷituṃ āraddho. evaṃ putte uṭṭhite maṇḍabyo dīpāyanassa ajjhāsayaṃ pucchanto catutthaṃ gāthamāha — </p>
	<p class="paratype40">65<b>.</b> </p>
	<p class="paratype21">“santā dantāyeva paribbajanti, aññatra kaṇhā natthākāmarūpā. </p>
	<p class="paratype22">dīpāyana kissa jigucchamāno, akāmako carasi brahmacariyan”ti. </p>
	<p class="paratype01">tassattho — ye keci khattiyādayo kāme pahāya idha loke pabbajanti, te aññatra kaṇhā bhavantaṃ kaṇhaṃ ṭhapetvā aññe akāmarūpā nāma natthi, sabbe jhānabhāvanāya kilesānaṃ samitattā santā, cakkhādīni dvārāni yathā nibbisevanāni honti, tathā tesaṃ damitattā dantā hutvā abhiratāva brahmacariyaṃ caranti, tvaṃ pana bhante dīpāyana, kiṃkāraṇā tapaṃ jigucchamāno akāmako hutvā brahmacariyaṃ carasi, kasmā puna na agārameva ajjhāvasasīti.</p>
	<p class="paratype03">athassa so kāraṇaṃ kathento pañcamaṃ gāthamāha — </p>
	<p class="paratype40">66<b>.</b> </p>
	<p class="paratype21">“saddhāya nikkhamma punaṃ nivatto, so eḷamūgova bālo vatāyaṃ. </p>
	<p class="paratype27">etassa vādassa jigucchamāno, akāmako carāmi brahmacariyaṃ. </p>
	<p class="paratype22">viññuppasatthañca satañca ṭhānaṃ, evampahaṃ puññakaro bhavāmī”ti.</p>
	<p class="paratype03">tassattho — kaṇho kammañca phalañca saddahitvā tāva mahantaṃ vibhavaṃ pahāya agārā nikkhamitvā yaṃ jahi, puna tadatthameva nivatto. so ayaṃ eḷamūgo gāmadārako viya bālo vatāti imaṃ vādaṃ jigucchamāno ahaṃ attano hirottappabhedabhayena anicchamānopi brahmacariyaṃ carāmi. kiñca bhiyyo pabbajjāpuññañca nāmetaṃ viññūhi buddhādīhi pasatthaṃ, tesaṃyeva ca sataṃ nivāsaṭṭhānaṃ. evaṃ imināpi kāraṇena ahaṃ puññakaro bhavāmi, assumukhopi rudamāno brahmacariyaṃ carāmiyevāti.</p>
	<p class="paratype03">evaṃ so attano ajjhāsayaṃ kathetvā puna maṇḍabyaṃ pucchanto chaṭṭhaṃ gāthamāha — </p>
	<p class="paratype40">67<b>.</b> </p>
	<p class="paratype21">“samaṇe tuvaṃ brāhmaṇe addhike ca, santappayāsi annapānena bhikkhaṃ. </p>
	<p class="paratype27">opānabhūtaṃva gharaṃ tava yidaṃ, annena pānena upetarūpaṃ. </p>
	<p class="paratype22">atha kissa vādassa jigucchamāno, akāmako dānamimaṃ dadāsī”ti.</p>
	<p class="paratype03">tattha <b>bhikkha</b>nti bhikkhāya carantānaṃ bhikkhañca sampādetvā dadāsi. <b>opānabhūtaṃvā</b>ti catumahāpathe khatasādhāraṇapokkharaṇī viya.</p>
	<p class="paratype03">tato maṇḍabyo attano ajjhāsayaṃ kathento sattamaṃ gāthamāha — </p>
	<p class="paratype40">68<b>.</b> </p>
	<p class="paratype21">“pitaro ca me āsuṃ pitāmahā ca, saddhā ahuṃ dānapatī vadaññū. </p>
	<p class="paratype27">taṃ kullavattaṃ anuvattamāno, māhaṃ kule antimagandhano ahuṃ. </p>
	<p class="paratype22">etassa vādassa jigucchamāno, akāmako dānamimaṃ dadāmī”ti.</p>
	<p class="paratype03">tattha “āsun”ti padassa “saddhā”ti iminā sambandho, saddhā ahesunti attho. <b>ahu</b>nti saddhā hutvā tato uttari dānajeṭṭhakā ceva “detha karothā”ti vuttavacanassa atthajānanakā ca ahesuṃ. <b>taṃ kullavatta</b>nti taṃ kulavattaṃ, aṭṭhakathāyaṃ pana ayameva pāṭho. <b>māhaṃ kule antimagandhano ahu</b>nti “ahaṃ attano kule sabbapacchimako ceva kulapalāpo ca mā ahun”ti sallakkhetvā etaṃ “kulāntimo kulapalāpo”ti vādaṃ jigucchamāno dānaṃ anicchantopi idaṃ dānaṃ dadāmīti dīpeti.</p>
	<p class="paratype03">evañca pana vatvā maṇḍabyo attano bhariyaṃ pucchamāno aṭṭhamaṃ gāthamāha — </p>
	<p class="paratype40">69<b>.</b> </p>
	<p class="paratype21">“dahariṃ kumāriṃ asamatthapaññaṃ, yaṃ tānayiṃ ñātikulā sugatte. </p>
	<p class="paratype27">na cāpi me appiyataṃ avedi, aññatra kāmā paricārayantā. </p>
	<p class="paratype22">atha kena vaṇṇena mayā te bhoti, saṃvāsadhammo ahu evarūpo”ti.</p>
	<p class="paratype03">tattha <b>asamatthapañña</b>nti kuṭumbaṃ vicāretuṃ appaṭibalapaññaṃ atitaruṇiññeva samānaṃ. <b>yaṃ tānayi</b>nti yaṃ taṃ ānayiṃ, ahaṃ daharimeva samānaṃ taṃ ñātikulato ānesinti vuttaṃ hoti. <b>aññatra kāmā paricārayantā</b>ti ettakaṃ kālaṃ vinā kāmena anicchāya maṃ paricārayantāpi attano appiyataṃ maṃ na jānāpesi, sampiyāyamānarūpāva paricari. <b>kena vaṇṇenā</b>ti kena kāraṇena. <b>bhotī</b>ti taṃ ālapati. <b>evarūpo</b>ti āsīvisasamānapaṭikūlabhāvena mayā saddhiṃ tava saṃvāsadhammo evarūpo piyasaṃvāso viya kathaṃ jātoti.</p>
	<p class="paratype03">athassa sā kathentī navamaṃ gāthamāha — </p>
	<p class="paratype40">70<b>.</b> </p>
	<p class="paratype21">“ārā dūre nayidha kadāci atthi, paramparā nāma kule imasmiṃ. </p>
	<p class="paratype27">taṃ kullavattaṃ anuvattamānā, māhaṃ kule antimagandhinī ahuṃ. </p>
	<p class="paratype22">etassa vādassa jigucchamānā, akāmikā paddhacarāmhi tuyhan”ti.</p>
	<p class="paratype03">tattha <b>ārā dūre</b>ti aññamaññavevacanaṃ. atidūreti vā dassentī evamāha. <b>idhā</b>ti nipātamattaṃ, na kadācīti attho. <b>paramparā</b>ti purisaparamparā. idaṃ vuttaṃ hoti — sāmi, imasmiṃ amhākaṃ ñātikule dūrato paṭṭhāya yāva sattamā kulaparivaṭṭā purisaparamparā nāma na kadāci atthi, ekitthiyāpi sāmikaṃ chaḍḍetvā añño puriso gahitapubbo nāma natthīti. <b>taṃ kullavatta</b>nti ahampi taṃ kulavattaṃ kulapaveṇiṃ anuvattamānā attano kule pacchimikā palālabhūtā mā ahunti sallakkhetvā etaṃ kulāntimā kulagandhinīti vādaṃ jigucchamānā akāmikāpi tuyhaṃ paddhacarāmhi veyyāvaccakārikā pādaparicārikā jātāmhīti.</p>
	<p class="paratype03">evañca pana vatvā “mayā sāmikassa santike abhāsitapubbaṃ guyhaṃ bhāsitaṃ, kujjheyyapi me ayaṃ, amhākaṃ kulūpakatāpasassa sammukheyeva khamāpessāmī”ti cintetvā khamāpentī dasamaṃ gāthamāha — </p>
	<p class="paratype40">71<b>.</b> </p>
	<p class="paratype21">“maṇḍabya bhāsiṃ yamabhāsaneyyaṃ, taṃ khamyataṃ puttakahetu majja. </p>
	<p class="paratype22">puttapemā na idha paratthi kiñci, so no ayaṃ jīvati yaññadatto”ti.</p>
	<p class="paratype03">tattha <b>taṃ khamyata</b>nti taṃ khamayatu. <b>puttakahetu majjā</b>ti taṃ mama bhāsitaṃ ajja imassa puttassa hetu khamayatu. <b>so no aya</b>nti yassa puttassa kāraṇā mayā etaṃ bhāsitaṃ, so no putto jīvati, imassa jīvitalābhabhāvena me khama sāmi, ajjato paṭṭhāya tava vasavattinī bhavissāmīti.</p>
	<p class="paratype03">atha naṃ maṇḍabyo “uṭṭhehi bhadde, khamāmi te, ito pana paṭṭhāya mā pharusacittā ahosi, ahampi te appiyaṃ na karissāmī”ti āha. bodhisatto maṇḍabyaṃ āha — “āvuso, tayā dussaṅgharaṃ dhanaṃ saṅgharitvā kammañca phalañca asaddahitvā dānaṃ dadantena ayuttaṃ kataṃ, ito paṭṭhāya dānaṃ saddahitvā dehī”ti. so “sādhū”ti sampaṭicchitvā bodhisattaṃ āha — “bhante, tayā amhākaṃ dakkhiṇeyyabhāve ṭhatvā anabhiratena brahmacariyaṃ carantena ayuttaṃ kataṃ, ito paṭṭhāya idāni yathā tayi katakārā mahapphalā honti, evaṃ cittaṃ pasādetvā suddhacitto abhirato hutvā brahmacariyaṃ carāhī”ti. te mahāsattaṃ vanditvā uṭṭhāya agamaṃsu. tato paṭṭhāya bhariyā sāmike sasnehā ahosi, maṇḍabyo pasannacitto saddhāya dānaṃ adāsi. bodhisatto anabhiratiṃ vinodetvā jhānābhiññaṃ uppādetvā brahmalokaparāyaṇo ahosi. </p>
	<p class="paratype01">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhito bhikkhu sotāpattiphale patiṭṭhahi . tadā maṇḍabyo ānando ahosi, bhariyā visākhā, putto rāhulo, āṇimaṇḍabyo sāriputto, kaṇhadīpāyano pana ahameva ahosinti. </p>
	<p class="paratype06">kaṇhadīpāyanajātakavaṇṇanā chaṭṭhā. </p> 
</body>
</html>