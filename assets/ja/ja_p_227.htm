<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [221] 1. kāsāvajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>8. kāsāvavaggo</h4>
	<h5>[221] 1. kāsāvajātakavaṇṇanā</h5>
	<p class="paratype03"><b>anikkasāvo</b> <b>kāsāva</b>nti idaṃ satthā jetavane viharanto devadattaṃ ārabbha kathesi. vatthu pana rājagahe samuṭṭhitaṃ. ekasmiṃ samaye dhammasenāpati pañcahi bhikkhusatehi saddhiṃ veḷuvane viharati. devadattopi attano anurūpāya dussīlaparisāya parivuto gayāsīse viharati. tasmiṃ samaye rājagahavāsino chandakaṃ saṅgharitvā dānaṃ sajjayiṃsu. atheko vohāratthāya āgatavāṇijo imaṃ sāṭakaṃ vissajjetvā “mampi pattikaṃ karothā”ti mahagghaṃ gandhakāsāvaṃ adāsi. nāgarā mahādānaṃ pavattayiṃsu, sabbaṃ chandakena saṅkaḍḍhitaṃ kahāpaṇeheva niṭṭhāsi. so sāṭako atireko ahosi. mahājano sannipatitvā “ayaṃ gandhakāsāvasāṭako atireko. kassa naṃ dema, kiṃ sāriputtattherassa, udāhu devadattassā”ti mantayiṃsu. </p>
	<p class="paratype01">tattheke “sāriputtattherassā”ti āhaṃsu. apare “sāriputtatthero katipāhaṃ vasitvā yathāruci pakkamissati, devadattatthero pana nibaddhaṃ amhākaṃ nagarameva upanissāya viharati, maṅgalāmaṅgalesu ayameva amhākaṃ avassayo, devadattassa dassāmā”ti āhaṃsu. sambahulikaṃ karontesupi “devadattassa dassāmā”ti vattāro bahutarā ahesuṃ, atha naṃ devadattassa adaṃsu. devadatto tassa dasā chindāpetvā ovaṭṭikaṃ sibbāpetvā rajāpetvā suvaṇṇapaṭṭavaṇṇaṃ katvā pārupi. tasmiṃ kāle tiṃsamattā bhikkhū rājagahā nikkhamitvā sāvatthiṃ gantvā satthāraṃ vanditvā katapaṭisanthārā taṃ pavattiṃ ārocetvā “evaṃ, bhante, attano ananucchavikaṃ arahaddhajaṃ pārupī”ti ārocesuṃ. satthā “na, bhikkhave, devadatto idāneva attano ananurūpaṃ arahaddhajaṃ paridahati, pubbepi paridahiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantapadese hatthikule nibbattitvā vayappatto asītisahassamattavāraṇaparivāro yūthapati hutvā araññāyatane vasati. atheko duggatamanusso bārāṇasiyaṃ viharanto dantakāravīthiyaṃ dantakāre dantavalayādīni karonte disvā “hatthidante labhitvā gaṇhissathā”ti pucchi. te “āma gaṇhissāmā”ti āhaṃsu. so āvudhaṃ ādāya kāsāvavatthavasano paccekabuddhavesaṃ gaṇhitvā paṭisīsakaṃ paṭimuñcitvā hatthivīthiyaṃ ṭhatvā āvudhena hatthiṃ māretvā dante ādāya bārāṇasiyaṃ vikkiṇanto jīvikaṃ kappesi. so aparabhāge bodhisattassa parivārahatthīnaṃ sabbapacchimaṃ hatthiṃ māretuṃ ārabhi. hatthino devasikaṃ hatthīsu parihāyantesu “kena nu kho kāraṇena hatthino parihāyantī”ti bodhisattassa ārocesuṃ.</p>
	<p class="paratype03">bodhisatto pariggaṇhanto “paccekabuddhavesaṃ gahetvā hatthivīthipariyante eko puriso tiṭṭhati, kacci nu kho so māreti, pariggaṇhissāmi nan”ti ekadivasaṃ hatthī purato katvā sayaṃ pacchato ahosi. so bodhisattaṃ disvā āvudhaṃ ādāya pakkhandi. bodhisatto nivattitvā ṭhito “bhūmiyaṃ pothetvā māressāmi nan”ti soṇḍaṃ pasāretvā tena paridahitāni kāsāvāni disvā “imaṃ arahaddhajaṃ mayā garuṃ kātuṃ vaṭṭatī”ti soṇḍaṃ paṭisaṃharitvā “ambho purisa, nanu esa arahaddhajo ananucchaviko tuyhaṃ, kasmā etaṃ paridahasī”ti imā gāthā avoca — </p>
	<p class="paratype40">141<b>.</b> </p>
	<p class="paratype21">“anikkasāvo kāsāvaṃ, yo vatthaṃ paridahissati. </p>
	<p class="paratype22">apeto damasaccena, na so kāsāvamarahati. </p>
	<p class="paratype40">142<b>.</b> </p>
	<p class="paratype21">“yo ca vantakasāvassa, sīlesu susamāhito. </p>
	<p class="paratype22">upeto damasaccena, sa ve kāsāvamarahatī”ti.</p>
	<p class="paratype03">tattha <b>anikkasāvo</b>ti kasāvo vuccati rāgo doso moho makkho paḷāso issā macchariyaṃ māyā sāṭheyyaṃ thambho sārambho māno atimāno mado pamādo, sabbe akusalā dhammā sabbe duccaritā sabbaṃ bhavagāmikammaṃ diyaḍḍhakilesasahassaṃ, eso kasāvo nāma. so yassa puggalassa appahīno santānato anissaṭṭho anikkhanto, so anikkasāvo nāma. <b>kāsāva</b>nti kasāyarasapītaṃ arahaddhajabhūtaṃ. <b>yo vatthaṃ paridahissatī</b>ti yo evarūpo hutvā evarūpaṃ vatthaṃ paridahissati nivāseti ceva pārupati ca. <b>apeto damasaccenā</b>ti indriyadamasaṅkhātena damena ca nibbānasaṅkhātena ca paramatthasaccena apeto parivajjito. nissakkatthe vā karaṇavacanaṃ, etasmā damasaccā apetoti attho. “saccan”ti cettha vacīsaccaṃ catusaccampi vaṭṭatiyeva. <b>na so kāsāvamarahatī</b>ti so puggalo anikkasāvattā arahaddhajaṃ kāsāvaṃ na arahati ananucchaviko etassa.</p>
	<p class="paratype03"><b>yo ca vantakasāvassā</b>ti yo pana puggalo yathāvuttasseva kasāvassa vantattā vantakasāvo assa. <b>sīlesu susamāhito</b>ti maggasīlesu ceva phalasīlesu ca sammā āhito, ānetvā ṭhapito viya tesu patiṭṭhito. tehi sīlehi samaṅgībhūtassetaṃ adhivacanaṃ. <b>upeto</b>ti samannāgato. <b>damasaccenā</b>ti vuttappakārena damena ca saccena ca. <b>sa ve kāsāvamarahatī</b>ti so evarūpo puggalo imaṃ arahaddhajaṃ kāsāvaṃ arahati.</p>
	<p class="paratype03">evaṃ bodhisatto tassa purisassa imaṃ kāraṇaṃ kathetvā “ito paṭṭhāya mā idha āgami, āgacchasi ce, jīvitaṃ te natthī’”ti tajjetvā palāpesi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā hatthimārakapuriso devadatto ahosi, yūthapati pana ahameva ahosin”ti. </p>
	<p class="paratype06">kāsāvajātakavaṇṇanā paṭhamā. </p> 
</body>
</html>