<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [61] 1. asātamantajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>7. itthivaggo</h4>
	<h5>[61] 1. asātamantajātakavaṇṇanā</h5>
	<p class="paratype03"><b>asā</b> <b>lokitthiyo nāmā</b>ti idaṃ satthā jetavane viharanto ukkaṇṭhitaṃ bhikkhuṃ ārabbha kathesi. tassa vatthu ummādantijātake āvi bhavissati. taṃ pana bhikkhuṃ satthā “bhikkhu itthiyo nāma asātā asatiyo lāmikā pacchimikā, tvaṃ evarūpaṃ lāmikaṃ itthiṃ nissāya kasmā ukkaṇṭhitosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto gandhāraraṭṭhe takkasilāyaṃ brāhmaṇakule nibbattitvā viññutaṃ patto tīsu vedesu sabbasippesu ca nipphattiṃ patto disāpāmokkho ācariyo ahosi. tadā bārāṇasiyaṃ ekasmiṃ brāhmaṇakule puttassa jātadivase aggiṃ gahetvā anibbāyantaṃ ṭhapayiṃsu. atha naṃ brāhmaṇakumāraṃ soḷasavassakāle mātāpitaro āhaṃsu “putta, mayaṃ tava jātadivase aggiṃ gahetvā ṭhapayimha. sace brahmalokaparāyaṇo bhavitukāmo, tvaṃ aggiṃ ādāya araññaṃ pavisitvā aggiṃ bhagavantaṃ namassamāno brahmalokaparāyaṇo hohi. sace agāraṃ ajjhāvasitukāmo, takkasilaṃ gantvā disāpāmokkhassa ācariyassa santike sippaṃ uggaṇhitvā kuṭumbaṃ saṇṭhapehī”ti. māṇavo “nāhaṃ sakkhissāmi araññe aggiṃ paricarituṃ, kuṭumbameva saṇṭhapessāmī”ti mātāpitaro vanditvā ācariyabhāgaṃ sahassaṃ gahetvā takkasilaṃ gantvā sippaṃ uggaṇhitvā paccāgamāsi.</p>
	<p class="paratype03">mātāpitaro panassa anatthikā gharāvāsena, araññe aggiṃ paricarāpetukāmā honti. atha naṃ mātā itthīnaṃ dosaṃ dassetvā araññaṃ pesetukāmā “so ācariyo paṇḍito byatto sakkhissati me puttassa itthīnaṃ dosaṃ kathetun”ti cintetvā āha — “uggahitaṃ te, tāta, sippan”ti. “āma, ammā”ti. “asātamantopi te uggahito”ti. “na uggahito, ammā”ti. “tāta, yadi te asātamanto na uggahito, kiṃ nāma te sippaṃ uggahitaṃ, gaccha, uggaṇhitvā ehī”ti. so “sādhū”ti puna takkasilābhimukho pāyāsi. tassapi ācariyassa mātā mahallikā vīsativassasatikā . so taṃ sahatthā nhāpento bhojento pāyento paṭijaggati. aññe manussā naṃ tathā karontaṃ jigucchanti. so cintesi “yaṃnūnāhaṃ araññaṃ pavisitvā tattha mātaraṃ paṭijagganto vihareyyan”ti. athekasmiṃ vivitte araññe udakaphāsukaṭṭhāne paṇṇasālaṃ kāretvā sappitaṇḍulādīni āharāpetvā mātaraṃ ukkhipitvā tattha gantvā mātaraṃ paṭijagganto vāsaṃ kappesi.</p>
	<p class="paratype03">sopi kho māṇavo takkasilaṃ gantvā ācariyaṃ apassanto “kahaṃ ācariyo”ti pucchitvā taṃ pavattiṃ sutvā tattha gantvā vanditvā aṭṭhāsi. atha naṃ ācariyo “kiṃ nu kho, tāta, atisīghaṃ āgatosī”ti? “nanu ahaṃ tumhehi asātamanto nāma na uggaṇhāpito”ti? “ko pana te asātamante uggaṇhitabbe katvā kathesī”ti? “mayhaṃ mātā ācariyā”ti. bodhisatto cintesi “asātamanto nāma koci natthi, imassa pana mātā imaṃ itthidose jānāpetukāmā bhavissatī”ti. atha naṃ “sādhu, tāta, dassāmi te asātamante, tvaṃ ajja ādiṃ katvā mama ṭhāne ṭhatvā mama mātaraṃ sahatthā nhāpento bhojento pāyento paṭijaggāhi, hatthapādasīsapiṭṭhisambāhanādīni cassā karonto ‘ayye jaraṃ pattakālepi tāva te evarūpaṃ sarīraṃ, daharakāle kīdisaṃ ahosī’ti hatthapādaparikammādikaraṇakāle hatthapādādīnaṃ vaṇṇaṃ katheyyāsi. yañca te mama mātā katheti, taṃ alajjanto aniguhanto mayhaṃ āroceyyāsi, evaṃ karonto asātamante lacchasi, akaronto na lacchasī”ti āha. so “sādhu ācariyā”ti tassa vacanaṃ sampaṭicchitvā tato paṭṭhāya sabbaṃ yathāvuttavidhānaṃ akāsi.</p>
	<p class="paratype03">athassā tasmiṃ māṇave punappunaṃ vaṇṇayamāne “ayaṃ mayā saddhiṃ abhiramitukāmo bhavissatī”ti andhāya jarājiṇṇāya abbhantare kileso uppajji . sā ekadivasaṃ attano sarīravaṇṇaṃ kathayamānaṃ māṇavaṃ āha “mayā saddhiṃ abhiramituṃ icchasī”ti? “ayye, ahaṃ tāva iccheyyaṃ, ācariyo pana garuko”ti. “sace maṃ icchasi, puttaṃ me mārehī”ti. “ahaṃ ācariyassa santike ettakaṃ sippaṃ uggaṇhitvā kilesamattaṃ nissāya kinti katvā ācariyaṃ māressāmī”ti. “tena hi sace tvaṃ maṃ na pariccajasi, ahameva naṃ māressāmī”ti. evaṃ itthiyo nāma asātā lāmikā pacchimikā, tathārūpe nāma vaye ṭhitā rāgacittaṃ uppādetvā kilesaṃ anuvattamānā evaṃ upakārakaṃ puttaṃ māretukāmā jātā. māṇavo sabbaṃ taṃ kathaṃ bodhisattassa ārocesi.</p>
	<p class="paratype03">bodhisatto “suṭṭhu te, māṇava, kataṃ mayhaṃ ārocentenā”ti vatvā mātu āyusaṅkhāraṃ olokento “ajjeva marissatī”ti ñatvā “ehi, māṇava, vīmaṃsissāma nan”ti ekaṃ udumbararukkhaṃ chinditvā attano pamāṇena kaṭṭharūpakaṃ katvā sasīsaṃ pārupitvā attano sayanaṭṭhāne uttānaṃ nipajjāpetvā rajjukaṃ bandhitvā antevāsikaṃ āha — “tāta, pharasuṃ ādāya gantvā mama mātu saññaṃ dehī”ti. māṇavo gantvā “ayye, ācariyo paṇṇasālāyaṃ attano sayanaṭṭhāne nipanno, rajjusaññā me baddhā, imaṃ pharasuṃ ādāya gantvā sace sakkosi, mārehi nan”ti āha. “tvaṃ pana maṃ na pariccajissasī”ti? “kiṃkāraṇā pariccajissāmī”ti? sā pharasuṃ ādāya pavedhamānā uṭṭhāya rajjusaññāya gantvā hatthena parāmasitvā “ayaṃ me putto”ti saññāya kaṭṭharūpakassa mukhato sāṭakaṃ apanetvā pharasuṃ ādāya “ekappahāreneva māressāmī”ti gīvāyameva paharitvā “dhan”ti sadde uppanne rukkhabhāvaṃ aññāsi. atha bodhisattena “kiṃ karosi, ammā”ti vutte sā “vañcitāmhī”ti tattheva maritvā patitā. attano kira paṇṇasālāya nipannāyapi taṅkhaṇaññeva tāya maritabbameva.</p>
	<p class="paratype03">so tassā matabhāvaṃ ñatvā sarīrakiccaṃ katvā āḷāhanaṃ nibbāpetvā vanapupphehi pūjetvā māṇavaṃ ādāya paṇṇasāladvāre nisīditvā “tāta, pāṭiyekko asātamanto nāma natthi, itthiyo asātā nāma, tava mātā ‘asātamantaṃ uggaṇhā’ti mama santikaṃ pesayamānā itthīnaṃ dosaṃ jānanatthaṃ pesesi. idāni pana te paccakkhameva mama mātu doso diṭṭho, iminā kāraṇena ‘itthiyo nāma asātā lāmikā pacchimikā’ti jāneyyāsī”ti taṃ ovaditvā uyyojesi. sopi ācariyaṃ vanditvā mātāpitūnaṃ santikaṃ agamāsi. atha naṃ mātā pucchi “tāta, uggahito te asātamanto”ti? “āma, ammā”ti. “idāni kiṃ karissasi, pabbajitvā aggiṃ vā paricarissasi, agāramajjhe vā vasissasī”ti? māṇavo “mayā, amma, paccakkhato itthīnaṃ dosā diṭṭhā, agārena me kiccaṃ natthi, pabbajissāmahan”ti attano adhippāyaṃ pakāsento imaṃ gāthamāha — </p>
	<p class="paratype40">61<b>.</b> </p>
	<p class="paratype21">“asā lokitthiyo nāma, velā tāsaṃ na vijjati. </p>
	<p class="paratype27">sārattā ca pagabbhā ca, sikhī sabbaghaso yathā. </p>
	<p class="paratype22">tā hitvā pabbajissāmi, vivekamanubrūhayan”ti.</p>
	<p class="paratype03">tattha <b>asā</b>ti asatiyo lāmikā. atha vā sātaṃ vuccati sukhaṃ, taṃ tāsu natthi. attani paṭibaddhacittānaṃ asātameva dentītipi asā, dukkhā dukkhavatthubhūtāti attho. imassa panatthassa sādhanatthāya idaṃ suttaṃ āharitabbaṃ — </p>
	<p class="paratype21">“māyā cetā marīcī ca, soko rogo cupaddavo. </p>
	<p class="paratype27">kharā ca bandhanā cetā, maccupāsā guhāsayā. </p>
	<p class="paratype22">tāsu yo vissase poso, so naresu narādhamo”ti. (jā. 2.21.118).</p>
	<p class="paratype03"><b>lokitthiyo</b>ti loke itthiyo. <b>velā tāsaṃ na vijjatī</b>ti amma, tāsaṃ itthīnaṃ kilesuppattiṃ patvā velā saṃvaro mariyādā pamāṇaṃ nāma natthi. <b>sārattā ca pagabbhā cā</b>ti velā ca etāsaṃ natthi, pañcasu kāmaguṇesu sārattā allīnā, tathā kāyapāgabbhiyena, vācāpāgabbhiyena, manopāgabbhiyenāti tividhena pāgabbhiyena samannāgatattā pagabbhā cetā. etāsañhi abbhantare kāyadvārādīni patvā saṃvaro nāma natthi, lolā kākapaṭibhāgāti dasseti. <b>sikhī sabbaghaso yathā</b>ti amma, yathā jālasikhāya “sikhī”ti saṅkhaṃ gato aggi nāma gūthagatādibhedaṃ asucimpi, sappimadhuphāṇitādibhedaṃ sucimpi, iṭṭhampi aniṭṭhampi yaṃ yadeva labhati, sabbaṃ ghasati khādati, tasmā “sabbaghaso”ti vuccati. tatheva tā itthiyopi hatthimeṇḍagomeṇḍādayo vā hontu hīnajaccā hīnakammantā, khattiyādayo vā hontu uttamakammantā, hīnukkaṭṭhabhāvaṃ acintetvā lokassādavasena kilesasanthave uppanne yaṃ yaṃ labhanti, sabbameva sevantīti sabbaghasasikhisadisā honti. tasmā sikhī sabbaghaso yathā, tathevetāti veditabbā.</p>
	<p class="paratype03"><b>tā</b> <b>hitvā pabbajissāmī</b>ti ahaṃ tā lāmikā dukkhavatthubhūtā itthiyo hitvā araññaṃ pavisitvā isipabbajjaṃ pabbajissāmi. <b>vivekamanubrūhayanti</b> kāyaviveko cittaviveko upadhivivekoti tayo vivekā, tesu idha kāyavivekopi vaṭṭati cittavivekopi. idaṃ vuttaṃ hoti — ahaṃ, amma, pabbajitvā kasiṇaparikammaṃ katvā aṭṭha samāpattiyo ca pañcābhiññā ca uppādetvā gaṇato kāyaṃ, kilesehi ca cittaṃ vivecetvā imaṃ vivekaṃ brūhento vaḍḍhento brahmalokaparāyaṇo bhavissāmi, alaṃ me agārenāti. evaṃ itthiyo garahitvā mātāpitaro vanditvā himavantaṃ pavisitvā pabbajitvā vuttappakāraṃ vivekaṃ brūhento brahmalokaparāyaṇo ahosi.</p>
	<p class="paratype03">satthāpi “evaṃ bhikkhu itthiyo nāma asātā lāmikā pacchimikā dukkhadāyikā”ti itthīnaṃ aguṇaṃ kathetvā saccāni pakāsesi, saccapariyosāne so bhikkhu sotāpattiphale patiṭṭhāsi. satthā anusandhiṃ ghaṭetvā jātakaṃ samodhānesi — “tadā mātā bhaddakāpilānī, pitā mahākassapo ahosi, antevāsiko ānando, ācariyo pana ahameva ahosin”ti. </p>
	<p class="paratype06">asātamantajātakavaṇṇanā paṭhamā. </p> 
</body>
</html>