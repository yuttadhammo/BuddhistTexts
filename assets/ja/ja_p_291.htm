<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [285] 5. maṇisūkarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[285] 5. maṇisūkarajātakavaṇṇanā</h5>
	<p class="paratype03"><b>dariyā</b> <b>satta vassānī</b>ti idaṃ satthā jetavane viharanto sundarīmāraṇaṃ ārabbha kathesi. tena kho pana samayena bhagavā sakkato hoti garukatoti vatthu <b>udāne</b> (udā. 38) āgatameva. ayaṃ panettha saṅkhepo — bhagavato kira bhikkhusaṅghassa ca pañcannaṃ mahānadīnaṃ mahoghasadise lābhasakkāre uppanne hatalābhasakkārā aññatitthiyā sūriyuggamanakāle khajjopanakā viya nippabhā hutvā ekato sannipatitvā mantayiṃsu — “mayaṃ samaṇassa gotamassa uppannakālato paṭṭhāya hatalābhasakkārā, na koci amhākaṃ atthibhāvampi jānāti, kena nu kho saddhiṃ ekato hutvā samaṇassa gotamassa avaṇṇaṃ uppādetvā lābhasakkāramassa antaradhāpeyyāmā”ti. atha nesaṃ etadahosi — “sundariyā saddhiṃ ekato hutvā sakkuṇissāmā”ti.</p>
	<p class="paratype03">te ekadivasaṃ sundariṃ titthiyārāmaṃ pavisitvā vanditvā ṭhitaṃ nālapiṃsu. sā punappunaṃ sallapantīpi paṭivacanaṃ alabhitvā “api nu, ayyā, tumhe kenaci viheṭhitātthā”ti pucchi. “kiṃ, bhagini, samaṇaṃ gotamaṃ amhe viheṭhetvā hatalābhasakkāre katvā vicarantaṃ na passasī”ti. sā evamāha — “mayā ettha kiṃ kātuṃ vaṭṭatī”ti? tvaṃ khosi, bhagini, abhirūpā sobhaggappattā, samaṇassa gotamassa ayasaṃ āropetvā mahājanaṃ tava kathaṃ gāhāpetvā hatalābhasakkāraṃ karohī”ti? sā “sādhū”ti sampaṭicchitvā vanditvā pakkantā. tato paṭṭhāya mālāgandhavilepanakappūrakaṭukaphalādīni gahetvā sāyaṃ mahājanassa satthu dhammadesanaṃ sutvā nagaraṃ pavisanakāle jetavanābhimukhī gacchati. “kahaṃ gacchasī”ti ca puṭṭhā “samaṇassa gotamassa santikaṃ, ahañhi tena saddhiṃ ekagandhakuṭiyaṃ vasāmī”ti vatvā aññatarasmiṃ titthiyārāme vasitvā pātova jetavanamaggaṃ otaritvā nagarābhimukhī gacchati. “kiṃ, sundari, kahaṃ gatāsī”ti ca puṭṭhā “samaṇena gotamena saddhiṃ ekagandhakuṭiyaṃ vasitvā taṃ kilesaratiyā ramāpetvā āgatāmhī”ti vadati.</p>
	<p class="paratype03">atha naṃ katipāhaccayena dhuttānaṃ kahāpaṇe datvā “gacchatha sundariṃ māretvā samaṇassa gotamassa gandhakuṭiyā samīpe mālākacavarantare nikkhipitvā ethā”ti vadiṃsu, te tathā akaṃsu. tato titthiyā “sundariṃ na passāmā”ti kolāhalaṃ katvā rañño ārocetvā “kahaṃ vo āsaṅkā”ti vuttā “imesu divasesu jetavane vasati, tatrassā pavattiṃ na jānāmā”ti vatvā “tena hi gacchatha, naṃ vicinathā”ti raññā anuññātā attano upaṭṭhāke gahetvā jetavanaṃ gantvā vicinantā mālākacavarantare disvā mañcakaṃ āropetvā nagaraṃ pavesetvā “samaṇassa gotamassa sāvakā ‘satthārā katapāpakammaṃ paṭicchādessāmā’ti sundariṃ māretvā mālākacavarantare nikkhipiṃsū”ti rañño ārocesuṃ, rājā “tena hi gacchatha, nagaraṃ āhiṇḍathā”ti āha. te nagaravīthīsu “passatha samaṇānaṃ sakyaputtiyānaṃ kamman”tiādīni viravitvā puna rañño nivesanadvāraṃ agamaṃsu.</p>
	<p class="paratype03">rājā sundariyā sarīraṃ āmakasusāne aṭṭakaṃ āropetvā rakkhāpesi. sāvatthivāsino ṭhapetvā ariyasāvake sesā yebhuyyena “passatha samaṇānaṃ sakyaputtiyānaṃ kamman”tiādīni vatvā antonagare ca bahinagare ca bhikkhū akkosantā paribhāsantā vicaranti. bhikkhū taṃ pavattiṃ tathāgatassa ārocesuṃ. satthā “tena hi tumhepi te manusse evaṃ paṭicodethā”ti — </p>
	<p class="paratype21">“abhūtavādī nirayaṃ upeti, yo vāpi katvā na karomi cāha. </p>
	<p class="paratype22">ubhopi te pecca samā bhavanti, nihīnakammā manujā paratthā”ti. (udā. 38) — </p>
	<p class="paratype25">imaṃ gāthamāha. </p>
	<p class="paratype01">rājā “sundariyā aññehi māritabhāvaṃ jānāthā”ti purise pesesi. tepi kho dhuttā tehi kahāpaṇehi suraṃ pivantā aññamaññaṃ kalahaṃ karonti. tattheko evamāha — “tvaṃ sundariṃ ekappahāreneva māretvā mālākacavarantare nikkhipitvā tato laddhakahāpaṇehi suraṃ pivasi, hotu hotū”ti. rājapurisā te dhutte gahetvā rañño dassesuṃ. atha te rājā “tumhehi māritā”ti pucchi. “āma, devā”ti. “kehi mārāpitā”ti? “aññatitthiyehi, devā”ti. rājā titthiye pakkosāpetvā sundariṃ ukkhipāpetvā “gacchatha tumhe, evaṃ vadantā nagaraṃ āhiṇḍatha ‘ayaṃ sundarī samaṇassa gotamassa avaṇṇaṃ āropetukāmehi amhehi mārāpitā, neva samaṇassa gotamassa, na gotamasāvakānaṃ doso atthi, amhākaṃyeva doso’”ti āṇāpesi. te tathā akaṃsu. bālamahājano tadā saddahi, titthiyāpi purisavadhadaṇḍena palibuddhā. tato paṭṭhāya buddhānaṃ mahantataro lābhasakkāro ahosi.</p>
	<p class="paratype03">athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso, titthiyā ‘buddhānaṃ kāḷakabhāvaṃ uppādessāmā’ti sayaṃ kāḷakā jātā, buddhānaṃ pana mahantataro lābhasakkāro udapādī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, sakkā buddhānaṃ saṃkilesaṃ uppādetuṃ, buddhānaṃ saṃkiliṭṭhabhāvakaraṇaṃ nāma jātimaṇino kiliṭṭhabhāvakaraṇasadisaṃ, pubbe jātimaṇiṃ ‘kiliṭṭhaṃ karissāmā’ti vāyamantāpi nāsakkhiṃsu kiliṭṭhaṃ kātun”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ gāmake brāhmaṇakule nibbattitvā vayappatto kāmesu ādīnavaṃ disvā nikkhamitvā himavantapadese tisso pabbatarājiyo atikkamitvā tāpaso hutvā paṇṇasālāyaṃ vasi. tassā avidūre maṇiguhā ahosi, tattha tiṃsamattā sūkarā vasanti, guhāya avidūre eko sīho carati, tassa maṇimhi chāyā paññāyati. sūkarā sīhacchāyaṃ disvā bhītā utrastā appamaṃsalohitā ahesuṃ. te “imassa maṇino vippasannattā ayaṃ chāyā paññāyati, imaṃ maṇiṃ saṃkiliṭṭhaṃ vivaṇṇaṃ karomā”ti cintetvā avidūre ekaṃ saraṃ gantvā kalale pavaṭṭetvā āgantvā taṃ maṇiṃ ghaṃsanti. so sūkaralomehi ghaṃsiyamāno vippasannataro ahosi. sūkarā upāyaṃ apassantā “imassa maṇino vivaṇṇakaraṇūpāyaṃ tāpasaṃ pucchissāmā”ti bodhisattaṃ upasaṅkamitvā vanditvā ekamantaṃ ṭhitā purimā dve gāthā udāhariṃsu — </p>
	<p class="paratype40">103<b>.</b> </p>
	<p class="paratype21">“dariyā satta vassāni, tiṃsamattā vasāmase. </p>
	<p class="paratype22">haññāma maṇino ābhaṃ, iti no mantaraṃ ahu. </p>
	<p class="paratype40">104<b>.</b> </p>
	<p class="paratype21">“yāvatā maṇiṃ ghaṃsāma, bhiyyo vodāyate maṇi. </p>
	<p class="paratype22">idañcadāni pucchāma, kiṃ kiccaṃ idha maññasī”ti.</p>
	<p class="paratype03">tattha <b>dariyā</b>ti maṇiguhāyaṃ. <b>vasāmase</b>ti vasāma. <b>haññāmā</b>ti hanissāma, mayampi vivaṇṇaṃ karissāma. <b>idañcadāni pucchāmā</b>ti idāni mayaṃ “kena kāraṇena ayaṃ maṇi kilissamāno vodāyate”ti idaṃ taṃ pucchāma. <b>“kiṃ kiccaṃ ‘idha maññasī’</b> ’ti imasmiṃ atthe tvaṃ imaṃ kiccaṃ kinti maññasī”ti.</p>
	<p class="paratype03">atha nesaṃ ācikkhanto bodhisatto tatiyaṃ gāthamāha — </p>
	<p class="paratype40">105<b>.</b> </p>
	<p class="paratype21">“ayaṃ maṇi veḷuriyo, akāco vimalo subho. </p>
	<p class="paratype22">nāssa sakkā siriṃ hantuṃ, apakkamatha sūkarā”ti.</p>
	<p class="paratype03">tattha <b>akāco</b>ti akakkaso. <b>subho</b>ti sobhano. <b>siri</b>nti pabhaṃ. <b>apakkamathā</b>ti imassa maṇissa pabhā nāsetuṃ na sakkā, tumhe pana imaṃ maṇiguhaṃ pahāya aññattha gacchathāti.</p>
	<p class="paratype03">te tassa kathaṃ sutvā tathā akaṃsu. bodhisatto jhānaṃ uppādetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā tāpaso ahameva ahosin”ti. </p>
	<p class="paratype06">maṇisūkarajātakavaṇṇanā pañcamā. </p> 
</body>
</html>