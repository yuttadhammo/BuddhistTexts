<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [65] 5. anabhiratijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>7. itthivaggo</h4>
	<h5>[65] 5. anabhiratijātakavaṇṇanā</h5>
	<p class="paratype03"><b>yathā nadī ca pantho cā</b>ti idaṃ satthā jetavane viharanto tathārūpaṃyeva upāsakaṃ ārabbha kathesi. so pana pariggaṇhanto tassā dussīlabhāvaṃ ñatvā bhaṇḍito cittabyākulatāya sattaṭṭha divase upaṭṭhānaṃ nāgamāsi. so ekadivasaṃ vihāraṃ gantvā tathāgataṃ vanditvā nisinno “kasmā sattaṭṭha divasāni nāgatosī”ti vutte “bhariyā me, bhante, dussīlā, tassā upari byākulacittatāya nāgatomhī”ti āha. satthā “upāsaka, itthīsu ‘anācārā etā’ti kopaṃ akatvā majjhatteneva bhavituṃ vaṭṭatīti pubbepi te paṇḍitā kathayiṃsu, tvaṃ pana bhavantarena paṭicchannattā taṃ kāraṇaṃ na sallakkhesī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto purimanayeneva disāpāmokkho ācariyo ahosi. athassa antevāsiko bhariyāya dosaṃ disvā byākulacittatāya katipāhaṃ anāgantvā ekadivasaṃ ācariyena pucchito taṃ kāraṇaṃ nivedesi. athassa ācariyo “tāta, itthiyo nāma sabbasādhāraṇā, tāsu ‘dussīlā etā’ti paṇḍitā kopaṃ na karontī”ti vatvā ovādavasena imaṃ gāthamāha — </p>
	<p class="paratype40">65<b>.</b> </p>
	<p class="paratype21">“yathā nadī ca panto ca, pānāgāraṃ sabhā papā. </p>
	<p class="paratype22">evaṃ lokitthiyo nāma, nāsaṃ kujjhanti paṇḍitā”ti.</p>
	<p class="paratype03">tattha <b>yathā nadī</b>ti yathā anekatitthā nadī nhānatthāya sampattasampattānaṃ caṇḍālādīnampi khattiyādīnampi sādhāraṇā, na tattha koci nhāyituṃ na labhati nāma. <b>“pantho”</b>tiādīsupi yathā mahāmaggopi sabbesaṃ sādhāraṇo, na koci tena gantuṃ na labhati. <b>pānāgāra</b>mpi surāgehaṃ sabbesaṃ sādhāraṇaṃ, yo yo pātukāmo, sabbo tattha pavisateva. puññatthikehi tattha tattha manussānaṃ nivāsatthāya katā <b>sabhā</b>pi sādhāraṇā, na tattha koci pavisituṃ na labhati. mahāmagge pānīyacāṭiyo ṭhapetvā katā <b>papā</b>pi sabbesaṃ sādhāraṇā, na tattha koci pānīyaṃ pivituṃ na labhati. <b>evaṃ lokitthiyo nāmā</b>ti evameva tāta māṇava imasmiṃ loke itthiyopi sabbasādhāraṇāva, teneva ca sādhāraṇaṭṭhena nadīpanthapānāgārasabhāpapāsadisā. tasmā <b>nāsaṃ kujjhanti paṇḍitā,</b> etāsaṃ itthīnaṃ “lāmikā etā anācārā dussīlā sabbasādhāraṇā”ti cintetvā paṇḍitā chekā buddhisampannā na kujjhantīti.</p>
	<p class="paratype03">evaṃ bodhisatto antevāsikassa ovādaṃ adāsi, so taṃ ovādaṃ sutvā majjhatto ahosi. bhariyāpissa “ācariyena kiramhi ñātā”ti tato paṭṭhāya pāpakammaṃ na akāsi. tassapi upāsakassa bhariyā “satthārā kiramhi ñātā”ti tato paṭṭhāya pāpakammaṃ na akāsi.</p>
	<p class="paratype03">satthā imaṃ dhammadesanaṃ āharitvā saccāni pakāsesi, saccapariyosāne upāsako sotāpattiphale patiṭṭhahi. satthāpi anusandhiṃ ghaṭetvā jātakaṃ samodhānesi — “tadā jayampatikāva etarahi jayampatikā, ācariyabrāhmaṇo pana ahameva ahosin”ti. </p>
	<p class="paratype06">anabhiratijātakavaṇṇanā pañcamā. </p> 
</body>
</html>