<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [372] 2. migapotakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>3. aḍḍhavaggo</h4>
	<h5>[372] 2. migapotakajātakavaṇṇanā</h5>
	<p class="paratype03"><b>agārā paccupetassā</b>ti idaṃ satthā jetavane viharanto ekaṃ mahallakaṃ ārabbha kathesi. so kirekaṃ dārakaṃ pabbājesi. sāmaṇero taṃ sakkaccaṃ upaṭṭhahitvā aparabhāge aphāsukena kālamakāsi. tassa kālakiriyāya mahallako sokābhibhūto mahantena saddena paridevanto vicari. bhikkhū saññāpetuṃ asakkontā dhammasabhāyaṃ kathaṃ samuṭṭhāpesuṃ “āvuso, asuko nāma mahallako sāmaṇerassa kālakiriyāya paridevanto vicarati, maraṇassatibhāvanāya paribāhiro eso bhavissatī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa etasmiṃ mate paridevanto vicarī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sakkattaṃ kāresi. tadā eko kāsiraṭṭhavāsī brāhmaṇo himavantaṃ pavisitvā isipabbajjaṃ pabbajitvā phalāphalehi yāpesi. so ekadivasaṃ araññe ekaṃ matamātikaṃ migapotakaṃ disvā assamaṃ ānetvā gocaraṃ datvā posesi. migapotako vaḍḍhanto abhirūpo ahosi sobhaggappatto. tāpaso taṃ attano puttakaṃ katvā pariharati. ekadivasaṃ migapotako bahuṃ tiṇaṃ khāditvā ajīrakena kālamakāsi. tāpaso “putto me mato”ti paridevanto vicarati. tadā sakko devarājā lokaṃ pariggaṇhanto taṃ tāpasaṃ disvā “saṃvejessāmi nan”ti āgantvā ākāse ṭhito paṭhamaṃ gāthamāha — </p>
	<p class="paratype40">116<b>.</b> </p>
	<p class="paratype21">“agārā paccupetassa, anagārassa te sato. </p>
	<p class="paratype22">samaṇassa na taṃ sādhu, yaṃ petamanusocasī”ti.</p>
	<p class="paratype03">taṃ sutvā tāpaso dutiyaṃ gāthamāha — </p>
	<p class="paratype40">117<b>.</b> </p>
	<p class="paratype21">“saṃvāsena have sakka, manussassa migassa vā. </p>
	<p class="paratype22">hadaye jāyate pemaṃ, na taṃ sakkā asocitun”ti.</p>
	<p class="paratype03">tattha <b>na taṃ sakkā</b>ti taṃ manussaṃ vā tiracchānaṃ vā na sakkā asocituṃ, socāmiyevāhanti.</p>
	<p class="paratype03">tato sakko dve gāthā abhāsi — </p>
	<p class="paratype40">118<b>.</b> </p>
	<p class="paratype21">“mataṃ marissaṃ rodanti, ye rudanti lapanti ca. </p>
	<p class="paratype22">tasmā tvaṃ isi mā rodi, roditaṃ moghamāhu santo. </p>
	<p class="paratype40">119<b>.</b> </p>
	<p class="paratype21">“roditena have brahme, mato peto samuṭṭhahe. </p>
	<p class="paratype22">sabbe saṅgamma rodāma, aññamaññassa ñātake”ti.</p>
	<p class="paratype03">tattha <b>marissa</b>nti yo idāni marissati, taṃ. <b>lapanti cā</b>ti vilapanti ca. idaṃ vuttaṃ hoti — ye loke matañca marissantañca rodanti, te rudanti ceva vilapanti ca, tesaṃ assupacchijjanadivaso nāma natthi. kiṃkāraṇā? sadāpi matānañca marissantānañca atthitāya. <b>tasmā tvaṃ isi mā rodi</b>. kiṃkāraṇā ? <b>roditaṃ moghamāhu santo</b>ti, buddhādayo pana paṇḍitā roditaṃ “moghan”ti vadanti. <b>mato peto</b>ti yo esa mato petoti vuccati, yadi so roditena samuṭṭhaheyya, evaṃ sante kiṃ nikkammā acchāma, sabbeva samāgamma aññamaññassa ñātake rodāma. yasmā pana te roditakāraṇā na uṭṭhahanti, tasmā roditassa moghabhāvaṃ sādheti.</p>
	<p class="paratype03">evaṃ sakkassa kathentassa tāpaso “niratthakaṃ roditan”ti sallakkhetvā sakkassa thutiṃ karonto tisso gāthā abhāsi — </p>
	<p class="paratype40">120<b>.</b> </p>
	<p class="paratype21">“ādittaṃ vata maṃ santaṃ, ghatasittaṃva pāvakaṃ. </p>
	<p class="paratype22">vārinā viya osiñcaṃ, sabbaṃ nibbāpaye daraṃ. </p>
	<p class="paratype40">121<b>.</b> </p>
	<p class="paratype21">“abbahi vata me sallaṃ, yamāsi hadayassitaṃ. </p>
	<p class="paratype22">yo me sokaparetassa, puttasokaṃ apānudi. </p>
	<p class="paratype40">122<b>.</b> </p>
	<p class="paratype21">“sohaṃ abbūḷhasallosmi, vītasoko anāvilo. </p>
	<p class="paratype22">na socāmi na rodāmi, tava sutvāna vāsavā”ti.</p>
	<p class="paratype03">tattha <b>yamāsī</b>ti yaṃ me āsi. <b>hadayassita</b>nti hadaye nissitaṃ. <b>apānudī</b>ti nīhari. sakko tāpasassa ovādaṃ datvā sakaṭṭhānameva gato.</p>
	<p class="paratype03">satthā idhaṃ dhammadesanaṃ āharitvā jātakaṃ samodhānesi — “tadā tāpaso mahallako ahosi, migo sāmaṇero, sakko pana ahameva ahosin”ti. </p>
	<p class="paratype06">migapotakajātakavaṇṇanā dutiyā. </p> 
</body>
</html>