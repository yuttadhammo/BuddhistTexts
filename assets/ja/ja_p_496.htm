<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [490] 7. pañcuposathajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>14. pakiṇṇakanipāto</h3>
	<h4>[490] 7. pañcuposathajātakavaṇṇanā</h4>
	<p class="paratype03"><b>appossukko dāni tuvaṃ kapotā</b>ti idaṃ satthā jetavane viharanto uposathike pañcasate upāsake ārabbha kathesi. tadā hi satthā dhammasabhāyaṃ catuparisamajjhe alaṅkatabuddhāsane nisīditvā muducittena parisaṃ oloketvā “ajja upāsakānaṃ kathaṃ paṭicca desanā samuṭṭhahissatī”ti ñatvā upāsake āmantetvā “uposathikattha upāsakā”ti pucchitvā “āma, bhante”ti vutte “sādhu vo kataṃ, uposatho nāmesa porāṇakapaṇḍitānaṃ vaṃso, porāṇakapaṇḍitā hi rāgādikilesaniggahatthaṃ uposathavāsaṃ vasiṃsū”ti vatvā tehi yācito atītaṃ āhari.</p>
	<p class="paratype03">atīte magadharaṭṭhādīnaṃ tiṇṇaṃ raṭṭhānaṃ antare aṭavī ahosi. bodhisatto magadharaṭṭhe brāhmaṇamahāsālakule nibbattitvā vayappatto kāme pahāya nikkhamitvā taṃ aṭaviṃ pavisitvā assamaṃ katvā isipabbajjaṃ pabbajitvā vāsaṃ kappesi. tassa pana assamassa avidūre ekasmiṃ veḷugahane attano bhariyāya saddhiṃ kapotasakuṇo vasati, ekasmiṃ vammike ahi, ekasmiṃ vanagumbe siṅgālo, ekasmiṃ vanagumbe accho. te cattāropi kālena kālaṃ isiṃ upasaṅkamitvā dhammaṃ suṇanti.</p>
	<p class="paratype03">athekadivasaṃ kapoto bhariyāya saddhiṃ kulāvakā nikkhamitvā gocarāya pakkāmi. tassa pacchato gacchantiṃ kapotiṃ eko seno gahetvā palāyi. tassā viravasaddaṃ sutvā kapoto nivattitvā olokento taṃ tena hariyamānaṃ passi. senopi naṃ viravantiṃyeva māretvā khādi. kapoto tāya viyogena rāgapariḷāhena pariḍayhamāno cintesi “ayaṃ rāgo maṃ ativiya kilameti, na idāni imaṃ aniggahetvā gocarāya pakkamissāmī”ti. so gocarapathaṃ pacchinditvā tāpasassa santikaṃ gantvā rāganiggahāya uposathaṃ samādiyitvā ekamantaṃ nipajji.</p>
	<p class="paratype03">sappopi “gocaraṃ pariyesissāmī”ti vasanaṭṭhānā nikkhamitvā paccantagāme gāvīnaṃ vicaraṇaṭṭhāne gocaraṃ pariyesati. tadā gāmabhojakassa sabbaseto maṅgalausabho gocaraṃ gahetvā ekasmiṃ vammikapāde jaṇṇunā patiṭṭhāya siṅgehi mattikaṃ gaṇhanto kīḷati, sappo gāvīnaṃ padasaddena bhīto taṃ vammikaṃ pavisituṃ pakkanto. atha naṃ usabho pādena akkami. so taṃ kujjhitvā ḍaṃsi, usabho tattheva jīvitakkhayaṃ patto. gāmavāsino “usabho kira mato”ti sutvā sabbe ekato āgantvā roditvā kanditvā taṃ gandhamālādīhi pūjetvā āvāṭe nikhaṇitvā pakkamiṃsu. sappo tesaṃ gatakāle nikkhamitvā “ahaṃ kodhaṃ nissāya imaṃ jīvitā voropetvā mahājanassa hadaye sokaṃ pavesesiṃ, na dāni imaṃ kodhaṃ aniggahetvā gocarāya pakkamissāmī”ti cintetvā nivattitvā taṃ assamaṃ gantvā kodhaniggahāya uposathaṃ samādiyitvā ekamantaṃ nipajji.</p>
	<p class="paratype03">siṅgālopi gocaraṃ pariyesanto ekaṃ matahatthiṃ disvā “mahā me gocaro laddho”ti tuṭṭho gantvā soṇḍāyaṃ ḍaṃsi, thambhe daṭṭhakālo viya ahosi. tattha assādaṃ alabhitvā dante ḍaṃsi, pāsāṇe daṭṭhakālo viya ahosi. kucchiyaṃ ḍaṃsi, kusule daṭṭhakālo viya ahosi. naṅguṭṭhe ḍaṃsi, ayasalāke daṭṭhakālo viya ahosi. vaccamagge ḍaṃsi, ghatapūve daṭṭhakālo viya ahosi. so lobhavasena khādanto antokucchiyaṃ pāvisi, tattha chātakāle maṃsaṃ khādati, pipāsitakāle lohitaṃ pivati, nipajjanakāle antāni ca papphāsañca avattharitvā nipajji. so “idheva me annapānañca sayanañca nipphannaṃ, aññattha kiṃ karissāmī”ti cintetvā tattheva abhirato bahi anikkhamitvā antokucchiyaṃyeva vasi. aparabhāge vātātapena hatthikuṇape sukkhante karīsamaggo pihito, siṅgālo antokucchiyaṃ nipajjamāno appamaṃsalohito paṇḍusarīro hutvā nikkhamanamaggaṃ na passi. athekadivasaṃ akālamegho vassi, karīsamaggo temiyamāno mudu hutvā vivaraṃ dassesi. siṅgālo chiddaṃ disvā “aticiramhi kilanto, iminā chiddena palāyissāmī”ti karīsamaggaṃ sīsena pahari. tassa sambādhaṭṭhānena vegena nikkhantassa sinnasarīrassa sabbāni lomāni karīsamagge laggāni, tālakando viya nillomasarīro hutvā nikkhami. so “lobhaṃ nissāya mayā idaṃ dukkhaṃ anubhūtaṃ, na dāni imaṃ aniggahetvā gocaraṃ gaṇhissāmī”ti cintetvā taṃ assamaṃ gantvā lobhaniggahatthāya uposathaṃ samādiyitvā ekamantaṃ nipajji.</p>
	<p class="paratype03">acchopi araññā nikkhamitvā atricchābhibhūto mallaraṭṭhe paccantagāmaṃ gato. gāmavāsino “accho kira āgato”ti dhanudaṇḍādihatthā nikkhamitvā tena paviṭṭhaṃ gumbaṃ parivāresuṃ. so mahājanena parivāritabhāvaṃ ñatvā nikkhamitvā palāyi, palāyantameva taṃ dhanūhi ceva daṇḍādīhi ca pothesuṃ. so bhinnena sīsena lohitena galantena attano vasanaṭṭhānaṃ gantvā “idaṃ dukkhaṃ mama atricchālobhavasena uppannaṃ, na dāni imaṃ aniggahetvā gocaraṃ gaṇhissāmī”ti cintetvā taṃ assamaṃ gantvā atricchāniggahāya uposathaṃ samādiyitvā ekamantaṃ nipajji.</p>
	<p class="paratype03">tāpasopi attano jātiṃ nissāya mānavasiko hutvā jhānaṃ uppādetuṃ na sakkoti. atheko paccekabuddho tassa mānanissitabhāvaṃ ñatvā “ayaṃ na lāmakasatto, buddhaṅkuro esa, imasmiṃyeva bhaddakappe sabbaññutaṃ pāpuṇissati, imassa mānaniggahaṃ katvā samāpattinibbattanākāraṃ karissāmī”ti tasmiṃ paṇṇasālāya nisinneyeva uttarahimavantato āgantvā tassa pāsāṇaphalake nisīdi. so nikkhamitvā taṃ attano āsane nisinnaṃ disvā mānanissitabhāvena anattamano hutvā taṃ upasaṅkamitvā accharaṃ paharitvā “nassa, vasala, kāḷakaṇṇi, muṇḍaka, samaṇaka, kimatthaṃ mama nisinnaphalake nisinnosī”ti āha. atha naṃ so “sappurisa, kasmā mānanissitosi, ahaṃ paṭividdhapaccekabodhiñāṇo, tvaṃ imasmiṃyeva bhaddakappe sabbaññubuddho bhavissasi, buddhaṅkurosi, pāramiyo pūretvā āgato aññaṃ ettakaṃ nāma kālaṃ atikkamitvā buddho bhavissasi, buddhattabhāve ṭhito siddhattho nāma bhavissasī”ti nāmañca gottañca kulañca aggasāvakādayo ca sabbe ācikkhitvā “kimatthaṃ tvaṃ mānanissito hutvā pharuso hosi, nayidaṃ tava anucchavikan”ti ovādamadāsi. so tena evaṃ vuttopi neva naṃ vandi, na ca “kadāhaṃ buddho bhavissāmī”tiādīni pucchi. atha naṃ paccekabuddho “tava jātiyā mama guṇānaṃ mahantabhāvaṃ jāna, sace sakkosi, ahaṃ viya ākāse vicarāhī”ti vatvā ākāse uppatitvā attano pādapaṃsuṃ tassa jaṭāmaṇḍale vikiranto uttarahimavantameva gato.</p>
	<p class="paratype03">tāpaso tassa gatakāle saṃvegappatto hutvā “ayaṃ samaṇo evaṃ garusarīro vātamukhe khittatūlapicu viya ākāse pakkhando, ahaṃ jātimānena evarūpassa paccekabuddhassa neva pāde vandiṃ, na ca “kadāhaṃ buddho bhavissāmī’ti pucchiṃ, jāti nāmesā kiṃ karissati, imasmiṃ loke sīlacaraṇameva mahantaṃ, ayaṃ kho pana me māno vaḍḍhanto nirayaṃ upanessati, na idāni imaṃ mānaṃ aniggahetvā phalāphalatthāya gamissāmī”ti paṇṇasālaṃ pavisitvā mānaniggahāya uposathaṃ samādāya kaṭṭhattharikāya nisinno mahāñāṇo kulaputto mānaṃ niggahetvā kasiṇaṃ vaḍḍhetvā abhiññā ca samāpattiyo ca nibbattetvā nikkhamitvā caṅkamanakoṭiyaṃ pāsāṇaphalake nisīdi. atha naṃ kapotādayo upasaṅkamitvā vanditvā ekamantaṃ nisīdiṃsu. mahāsatto kapotaṃ pucchi “tvaṃ aññesu divasesu na imāya velāya āgacchasi, gocaraṃ pariyesasi, kiṃ nu kho ajja uposathiko jātosī”ti? “āma bhante”ti. atha naṃ “kena kāraṇenā”ti pucchanto paṭhamaṃ gāthamāha — </p>
	<p class="paratype40">127<b>.</b> </p>
	<p class="paratype21">“appossukko dāni tuvaṃ kapota, vihaṅgama na tava bhojanattho. </p>
	<p class="paratype22">khudaṃ pipāsaṃ adhivāsayanto, kasmā bhavaṃposathiko kapotā”ti.</p>
	<p class="paratype03">tattha <b>appossukko</b>ti nirālayo. <b>na tava bhojanattho</b>ti kiṃ ajja tava bhojanena attho natthi.</p>
	<p class="paratype03">taṃ sutvā kapoto dve gāthā abhāsi — </p>
	<p class="paratype40">128<b>.</b> </p>
	<p class="paratype21">“ahaṃ pure giddhigato kapotiyā, asmiṃ padesasmimubho ramāma. </p>
	<p class="paratype22">athaggahī sākuṇiko kapotiṃ, akāmako tāya vinā ahosiṃ. </p>
	<p class="paratype40">129<b>.</b> </p>
	<p class="paratype21">“nānābhavā vippayogena tassā, manomayaṃ vedana vedayāmi. </p>
	<p class="paratype22">tasmā ahaṃposathaṃ pālayāmi, rāgo mamaṃ mā punarāgamāsī”ti.</p>
	<p class="paratype03">tattha <b>ramāmā</b>ti imasmiṃ bhūmibhāge kāmaratiyā ramāma. <b>sākuṇiko</b>ti senasakuṇo.</p>
	<p class="paratype03">kapotena attano uposathakamme vaṇṇite mahāsatto sappādīsu ekekaṃ pucchi. tepi yathābhūtaṃ byākariṃsu — </p>
	<p class="paratype40">130<b>.</b> </p>
	<p class="paratype21">“anujjugāmī uragā dujivha, dāṭhāvudho ghoravisosi sappa. </p>
	<p class="paratype22">khudaṃ pipāsaṃ adhivāsayanto, kasmā bhavaṃposathiko nu dīgha. </p>
	<p class="paratype40">131<b>.</b> </p>
	<p class="paratype21">“usabho ahū balavā gāmikassa, calakkakū vaṇṇabalūpapanno. </p>
	<p class="paratype22">so maṃ akkami taṃ kupito aḍaṃsiṃ, dukkhābhituṇṇo maraṇaṃ upāgā. </p>
	<p class="paratype40">132<b>.</b> </p>
	<p class="paratype21">“tato janā nikkhamitvāna gāmā, kanditvā roditvā apakkamiṃsu. </p>
	<p class="paratype22">tasmā ahaṃposathaṃ pālayāmi, kodho mamaṃ mā punarāgamāsi. </p>
	<p class="paratype40">133<b>.</b> </p>
	<p class="paratype21">“matāna maṃsāni bahū susāne, manuññarūpaṃ tava bhojane taṃ. </p>
	<p class="paratype22">khudaṃ pipāsaṃ adhivāsayanto, kasmā bhavaṃposathiko siṅgāla. </p>
	<p class="paratype40">134<b>.</b> </p>
	<p class="paratype21">“pavisi kucchiṃ mahato gajassa, kuṇape rato hatthimaṃsesu giddho. </p>
	<p class="paratype22">uṇho ca vāto tikhiṇā ca rasmiyo, te sosayuṃ tassa karīsamaggaṃ. </p>
	<p class="paratype40">135<b>.</b> </p>
	<p class="paratype21">“kiso ca paṇḍū ca ahaṃ bhadante, na me ahū nikkhamanāya maggo. </p>
	<p class="paratype22">mahā ca megho sahasā pavassi, so temayī tassa karīsamaggaṃ. </p>
	<p class="paratype40">136<b>.</b> </p>
	<p class="paratype21">“tato ahaṃ nikkhamisaṃ bhadante, cando yathā rāhumukhā pamutto. </p>
	<p class="paratype22">tasmā ahaṃposathaṃ pālayāmi, lobho mamaṃ mā punarāgamāsi. </p>
	<p class="paratype40">137<b>.</b> </p>
	<p class="paratype21">“vammīkathūpasmiṃ kipillikāni, nippothayanto tuvaṃ pure carāsi. </p>
	<p class="paratype22">khudaṃ pipāsaṃ adhivāsayanto, kasmā bhavaṃposathiko nu accha. </p>
	<p class="paratype40">138<b>.</b> </p>
	<p class="paratype21">“sakaṃ niketaṃ atihīḷayāno, atricchatā mallagāmaṃ agacchiṃ. </p>
	<p class="paratype22">tato janā nikkhamitvāna gāmā, kodaṇḍakena paripothayiṃsu maṃ. </p>
	<p class="paratype40">139<b>.</b> </p>
	<p class="paratype21">“so bhinnasīso ruhiramakkhitaṅgo, paccāgamāsiṃ sakaṃ niketaṃ. </p>
	<p class="paratype22">tasmā ahaṃposathaṃ pālayāmi, atricchatā mā punarāgamāsī”ti.</p>
	<p class="paratype03">tattha <b>anujjugāmī</b>tiādīhi taṃ ālapati. <b>calakkakū</b>ti calamānakakudho. <b>dukkhābhituṇṇo</b>ti so usabho dukkhena abhituṇṇo āturo hutvā. <b>bahū</b>ti bahūni. <b>pavisī</b>ti pāvisiṃ. <b>rasmiyo</b>ti sūriyarasmiyo. <b>nikkhamisa</b>nti nikkhamiṃ. <b>kipillikānī</b>ti upacikāyo. <b>nippothayanto</b>ti khādamāno. <b>atihīḷayāno</b>ti atimaññanto nindanto garahanto. <b>kodaṇḍakenā</b>ti dhanudaṇḍakehi ceva muggarehi ca.</p>
	<p class="paratype03">evaṃ te cattāropi attano uposathakammaṃ vaṇṇetvā uṭṭhāya mahāsattaṃ vanditvā “bhante, tumhe aññesu divasesu imāya velāya phalāphalatthāya gacchatha, ajja agantvā kasmā uposathikatthā”ti pucchantā gāthamāhaṃsu — </p>
	<p class="paratype40">140<b>.</b> </p>
	<p class="paratype21">“yaṃ no apucchittha tuvaṃ bhadante, sabbeva byākarimha yathāpajānaṃ. </p>
	<p class="paratype22">mayampi pucchāma tuvaṃ bhadante, kasmā bhavaṃposathiko nu brahme”ti.</p>
	<p class="paratype03">sopi nesaṃ byākāsi — </p>
	<p class="paratype40">141<b>.</b> </p>
	<p class="paratype21">“anūpalitto mama assamamhi, paccekabuddho muhuttaṃ nisīdi. </p>
	<p class="paratype22">so maṃ avedī gatimāgatiñca, nāmañca gottaṃ caraṇañca sabbaṃ. </p>
	<p class="paratype40">142<b>.</b> </p>
	<p class="paratype21">“evampahaṃ na vandi tassa pāde, na cāpi naṃ mānagatena pucchiṃ. </p>
	<p class="paratype22">tasmā ahaṃposathaṃ pālayāmi, māno mamaṃ mā punarāgamāsī”ti.</p>
	<p class="paratype03">tattha <b>yaṃ no</b>ti yaṃ atthaṃ tvaṃ amhe apucchi. <b>yathāpajāna</b>nti attano pajānananiyāmena taṃ mayaṃ byākarimha. <b>anūpalitto</b>ti sabbakilesehi alitto. <b>so maṃ avedī</b>ti so mama idāni gantabbaṭṭhānañca gataṭṭhānañca “anāgate tvaṃ evaṃnāmo buddho bhavissasi evaṃgotto, evarūpaṃ te sīlacaraṇaṃ bhavissatī”ti evaṃ nāmañca gottañca caraṇañca sabbaṃ maṃ avedi jānāpesi, kathesīti attho. <b>evampahaṃ na vandī</b>ti evaṃ kathentassapi tassa ahaṃ attano mānaṃ nissāya pāde na vandinti.</p>
	<p class="paratype03">evaṃ mahāsatto attano uposathakāraṇaṃ kathetvā te ovaditvā uyyojetvā paṇṇasālaṃ pāvisi, itarepi yathāṭṭhānāni agamaṃsu. mahāsatto aparihīnajjhāno brahmalokaparāyaṇo ahosi, itare ca tassovāde ṭhatvā saggaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā “evaṃ upāsakā, uposatho nāmesa porāṇakapaṇḍitānaṃ vaṃso, upavasitabbo uposathavāso”ti vatvā jātakaṃ samodhānesi — “tadā kapoto anuruddho ahosi, accho kassapo, siṅgālo moggallāno, sappo sāriputto, tāpaso pana ahameva ahosin”ti. </p>
	<p class="paratype06">pañcuposathajātakavaṇṇanā sattamā. </p> 
</body>
</html>