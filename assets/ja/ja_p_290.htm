<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [284] 4. sirijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[284] 4. sirijātakavaṇṇanā</h5>
	<p class="paratype03"><b>yaṃ</b> <b>ussukā saṅgharantī</b>ti idaṃ satthā jetavane viharanto ekaṃ siricorabrāhmaṇaṃ ārabbha kathesi. imasmiṃ jātake paccuppannavatthu heṭṭhā <b>khadiraṅgārajātake</b> (jā. 1.1.40) vitthāritameva. idhāpi pana sā anāthapiṇḍikassa ghare catutthe dvārakoṭṭhake vasanakā micchādiṭṭhidevatā daṇḍakammaṃ karontī catupaññāsahiraññakoṭiyo āharitvā koṭṭhe pūretvā seṭṭhinā saddhiṃ sahāyikā ahosi. atha naṃ so ādāya satthu santikaṃ nesi. satthā tassā dhammaṃ desesi, sā dhammaṃ sutvā sotāpannā ahosi. tato paṭṭhāya seṭṭhino yaso yathāporāṇova jāto. atheko sāvatthivāsī sirilakkhaṇaññū brāhmaṇo cintesi — “anāthapiṇḍiko duggato hutvā puna issaro jāto, yaṃnūnāhaṃ taṃ daṭṭhukāmo viya gatvā tassa gharato siriṃ thenetvā āgaccheyyan”ti. so tassa gharaṃ gantvā tena katasakkārasammāno sāraṇīyakathāya vattamānāya “kimatthaṃ āgatosī”ti vutte “kattha nu kho sirī patiṭṭhitā”ti olokesi. seṭṭhino ca sabbaseto dhotasaṅkhapaṭibhāgo kukkuṭo suvaṇṇapañjare pakkhipitvā ṭhapito atthi, tassa cūḷāya sirī patiṭṭhāsi. brāhmaṇo olokayamāno siriyā tattha patiṭṭhitabhāvaṃ ñatvā āha — “ahaṃ, mahāseṭṭhi, pañcasate māṇave mante vācemi, akālaraviṃ ekaṃ kukkuṭaṃ nissāya te ca mayañca kilamāma, ayañca kira kukkuṭo kālaravī, imassatthāya āgatomhi, dehi me etaṃ kukkuṭan”ti. “gaṇha, brāhmaṇa, demi te kukkuṭan”ti. “demī”ti ca vuttakkhaṇeyeva sirī tassa cūḷato apagantvā ussīsake ṭhapite maṇikkhandhe patiṭṭhāsi.</p>
	<p class="paratype03">brāhmaṇo siriyā maṇimhi patiṭṭhitabhāvaṃ ñatvā maṇimpi yāci. “maṇimpi demī”ti vuttakkhaṇeyeva sirī maṇito apagantvā ussīsake ṭhapitāarakkhayaṭṭhiyaṃ patiṭṭhāsi. brāhmaṇo siriyā tattha patiṭṭhitabhāvaṃ ñatvā tampi yāci. “gahetvā gacchāhī”ti vuttakkhaṇeyeva sirī yaṭṭhito apagantvā puññalakkhaṇadeviyā nāma seṭṭhino aggamahesiyā sīse patiṭṭhāsi. siricorabrāhmaṇo tattha patiṭṭhitabhāvaṃ ñatvā “avissajjiyabhaṇḍaṃ etaṃ, yācitumpi na sakkā”ti cintetvā seṭṭhiṃ etadavoca — “mahāseṭṭhi, ahaṃ tumhākaṃ gehe ‘siriṃ thenetvā gamissāmī’ti āgacchiṃ, sirī pana te kukkuṭassa cūḷāyaṃ patiṭṭhitā ahosi, tasmiṃ mama dinne tato apagantvā maṇimhi patiṭṭhahi, maṇimhi dinne ārakkhayaṭṭhiyaṃ patiṭṭhahi, ārakkhayaṭṭhiyā dinnāya tato apagantvā puññalakkhaṇadeviyā sīse patiṭṭhahi, ‘idaṃ kho pana avissajjiyabhaṇḍan’ti imampi me na gahitaṃ, na sakkā tava siriṃ thenetuṃ, tava santakaṃ taveva hotū”ti uṭṭhāyāsanā pakkāmi. anāthapiṇḍiko “imaṃ kāraṇaṃ satthu kathessāmī”ti vihāraṃ gantvā satthāraṃ pūjetvā vanditvā ekamantaṃ nisinno sabbaṃ tathāgatassa ārocesi. satthā taṃ sutvā “na kho, gahapati, idāneva aññesaṃ sirī aññattha gacchati, pubbepi appapuññehi uppāditasirī pana puññavantānaṃyeva pādamūlaṃ gatā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto takkasilāyaṃ sippaṃ uggaṇhitvā agāraṃ ajjhāvasanto mātāpitūnaṃ kālakiriyāya saṃviggo nikkhamitvā himavantapadese isipabbajjaṃ pabbajitvā abhiññā ca samāpattiyo ca uppādetvā dīghassa addhuno accayena loṇambilasevanatthāya janapadaṃ gantvā bārāṇasirañño uyyāne vasitvā punadivase bhikkhaṃ caramāno hatthācariyassa gharadvāraṃ agamāsi. so tassa ācāravihāre pasanno bhikkhaṃ datvā uyyāne vasāpetvā niccaṃ paṭijaggi. tasmiṃ kāle eko kaṭṭhahārako araññato dārūni āharanto velāya nagaradvāraṃ pāpuṇituṃ nāsakkhi. sāyaṃ ekasmiṃ devakule dārukalāpaṃ ussīsake katvā nipajji, devakule vissaṭṭhā bahū kukkuṭā tassa avidūre ekasmiṃ rukkhe sayiṃsu. tesu uparisayitakukkuṭo paccūsakāle vaccaṃ pātento heṭṭhāsayitakukkuṭassa sarīre pātesi. “kena me sarīre vaccaṃ pātitan”ti ca vutte “mayā”ti āha. “kiṃkāraṇā”ti ca vutte “anupadhāretvā”ti vatvā punapi pātesi. tato ubhopi aññamaññaṃ kuddhā “kiṃ te balaṃ, kiṃ te balan”ti kalahaṃ kariṃsu. atha heṭṭhāsayitakukkuṭo āha — “maṃ māretvā aṅgāre pakkamaṃsaṃ khādanto pātova kahāpaṇasahassaṃ labhatī”ti. uparisayitakukkuṭo āha — “ambho, mā tvaṃ ettakena gajji, mama thūlamaṃsaṃ khādanto rājā hoti, bahimaṃsaṃ khādanto puriso ce, senāpatiṭṭhānaṃ, itthī ce, aggamahesiṭṭhānaṃ labhati. aṭṭhimaṃsaṃ pana me khādanto gihī ce, bhaṇḍāgārikaṭṭhānaṃ, pabbajito ce, rājakulūpakabhāvaṃ labhatī”ti. </p>
	<p class="paratype01">kaṭṭhahārako tesaṃ vacanaṃ sutvā “rajje patte sahassena kiccaṃ natthī”ti saṇikaṃ abhiruhitvā uparisayitakukkuṭaṃ gahetvā māretvā ucchaṅge katvā “rājā bhavissāmī”ti gantvā vivaṭadvāreneva nagaraṃ pavisitvā kukkuṭaṃ nittacaṃ katvā udaraṃ sodhetvā “idaṃ kukkuṭamaṃsaṃ sādhukaṃ sampādehī”ti pajāpatiyā adāsi. sā kukkuṭamaṃsañca bhattañca sampādetvā “bhuñja, sāmī”ti tassa upanāmesi. “bhadde, etaṃ maṃsaṃ mahānubhāvaṃ, etaṃ khāditvā ahaṃ rājā bhavissāmi, tvaṃ aggamahesī bhavissasi, taṃ bhattañca maṃsañca ādāya gaṅgātīraṃ gantvā nhāyitvā bhuñjissāmā”ti bhattabhājanaṃ tīre ṭhapetvā nhānatthāya otariṃsu. tasmiṃ khaṇe vātena khubhitaṃ udakaṃ āgantvā bhattabhājanaṃ ādāya agamāsi. taṃ nadīsotena vuyhamānaṃ heṭṭhānadiyaṃ hatthiṃ nhāpento eko hatthācariyo mahāmatto disvā ukkhipāpetvā vivarāpetvā “kimetthā”ti pucchi. “bhattañceva kukkuṭamaṃsañca sāmī”ti. so taṃ pidahāpetvā lañchāpetvā “yāva mayaṃ āgacchāma, tāvimaṃ bhattaṃ mā vivarā”ti bhariyāya pesesi. sopi kho kaṭṭhahārako mukhato paviṭṭhena vālukodakena uddhumātaudaro palāyi. </p>
	<p class="paratype01">atheko tassa hatthācariyassa kulūpako dibbacakkhukatāpaso “mayhaṃ upaṭṭhāko hatthiṭṭhānaṃ na vijahati, kadā nu kho sampattiṃ pāpuṇissatī”ti dibbacakkhunā upadhārento taṃ purisaṃ disvā taṃ kāraṇaṃ ñatvā puretaraṃ gantvā hatthācariyassa nivesane nisīdi. hatthācariyo āgantvā taṃ vanditvā ekamantaṃ nisinno taṃ bhattabhājanaṃ āharāpetvā “tāpasaṃ maṃsodanena parivisathā”ti āha. tāpaso bhattaṃ gahetvā maṃse dīyamāne aggahetvā “imaṃ maṃsaṃ ahaṃ vicāremī”ti vatvā “vicāretha, bhante”ti vutte thūlamaṃsādīni ekekaṃ koṭṭhāsaṃ kāretvā thūlamaṃsaṃ hatthācariyassa dāpesi, bahimaṃsaṃ tassa bhariyāya, aṭṭhimaṃsaṃ attanā paribhuñji. so bhattakiccāvasāne gacchanto “tvaṃ ito tatiyadivase rājā bhavissasi, appamatto hohī”ti vatvā pakkāmi. tatiyadivase eko sāmantarājā āgantvā bārāṇasiṃ parivāresi. bārāṇasirājā hatthācariyaṃ rājavesaṃ gāhāpetvā “hatthiṃ abhiruhitvā yujjhā”ti āṇāpetvā sayaṃ aññātakavesena senāya vicārento ekena mahāvegena sarena viddho taṅkhaṇaññeva mari. tassa matabhāvaṃ ñatvā hatthācariyo bahū kahāpaṇe nīharāpetvā “dhanatthikā purato hutvā yujjhantū”ti bheriṃ carāpesi. balakāyo muhutteneva sāmantarājānaṃ jīvitakkhayaṃ pāpesi. amaccā rañño sarīrakiccaṃ katvā “kaṃ rājānaṃ karomā”ti mantayamānā “amhākaṃ rājā jīvamāno attano vesaṃ hatthācariyassa adāsi, ayameva yuddhaṃ katvā rajjaṃ gaṇhi, etasseva rajjaṃ dassāmā”ti taṃ rajjena abhisiñciṃsu, bhariyampissa aggamahesiṃ akaṃsu. bodhisatto rājakulūpako ahosi.</p>
	<p class="paratype03">satthā atītaṃ āharitvā abhisambuddho hutvā imā dve gāthā abhāsi — </p>
	<p class="paratype40">100<b>.</b> </p>
	<p class="paratype21">“yaṃ ussukā saṅgharanti, alakkhikā bahuṃ dhanaṃ. </p>
	<p class="paratype22">sippavanto asippā ca, lakkhivā tāni bhuñjati. </p>
	<p class="paratype40">101<b>.</b> </p>
	<p class="paratype21">“sabbattha katapuññassa, aticcaññeva pāṇino. </p>
	<p class="paratype22">uppajjanti bahū bhogā, appanāyatanesupī”ti.</p>
	<p class="paratype03">tattha <b>yaṃ ussukā</b>ti yaṃ dhanasaṅgharaṇe ussukkamāpannā chandajātā kicchena bahuṃ dhanaṃ saṅgharanti.“ye ussukā”tipi pāṭho, ye purisā dhanasaṃharaṇe ussukā hatthisippādivasena sippavanto asippā ca antamaso vetanena kammaṃ katvā bahuṃ dhanaṃ saṅgharantīti attho. <b>lakkhivā tāni bhuñjatī</b>ti tāni “bahuṃ dhanan”ti vuttāni dhanāni puññavā puriso attano puññaphalaṃ paribhuñjanto kiñci kammaṃ akatvāpi paribhuñjati.</p>
	<p class="paratype03"><b>aticcaññeva pāṇino</b>ti aticca aññe eva pāṇino. eva-kāro purimapadena yojetabbo, sabbattheva katapuññassa aññe akatapuññe satte atikkamitvāti attho. <b>appanāyatanesupī</b>ti api anāyatanesupi aratanākaresu ratanāni asuvaṇṇāyatanādīsu suvaṇṇādīni ahatthāyatanādīsu hatthiādayoti saviññāṇakāviññāṇakā bahū bhogā uppajjanti . tattha muttāmaṇiādīnaṃ anākare uppattiyaṃ duṭṭhagāmaṇiabhayamahārājassa vatthu kathetabbaṃ. </p>
	<p class="paratype01">satthā pana imā gāthā vatvā “gahapati, imesaṃ sattānaṃ puññasadisaṃ aññaṃ āyatanaṃ nāma natthi, puññavantānañhi anākaresu ratanāni uppajjantiyevā”ti vatvā imaṃ dhammaṃ desesi — </p>
	<p class="paratype21">“esa devamanussānaṃ, sabbakāmadado nidhi. </p>
	<p class="paratype22">yaṃ yadevābhipatthenti, sabbametena labbhati. </p>
	<p class="paratype21">“suvaṇṇatā susaratā, susaṇṭhānā surūpatā. </p>
	<p class="paratype22">ādhipaccaparivāro, sabbametena labbhati. </p>
	<p class="paratype21">“padesarajjaṃ issariyaṃ, cakkavattisukhaṃ piyaṃ. </p>
	<p class="paratype22">devarajjampi dibbesu, sabbametena labbhati. </p>
	<p class="paratype21">“mānussikā ca sampatti, devaloke ca yā rati. </p>
	<p class="paratype22">yā ca nibbānasampatti, sabbametena labbhati. </p>
	<p class="paratype21">“mittasampadamāgamma, yonisova payuñjato. </p>
	<p class="paratype22">vijjāvimuttivasībhāvo, sabbametena labbhati. </p>
	<p class="paratype21">“paṭisambhidā vimokkhā ca, yā ca sāvakapāramī. </p>
	<p class="paratype22">paccekabodhi buddhabhūmi, sabbametena labbhati. </p>
	<p class="paratype21">“evaṃ mahatthikā esā, yadidaṃ puññasampadā. </p>
	<p class="paratype22">tasmā dhīrā pasaṃsanti, paṇḍitā katapuññatan”ti. (khu. pā. 8.10-16).</p>
	<p class="paratype03">idāni yesu anāthapiṇḍikassa sirī patiṭṭhitā, tāni ratanāni dassetuṃ <b>“kukkuṭo”</b>tiādimāha. </p>
	<p class="paratype40">102<b>.</b> </p>
	<p class="paratype21">“kukkuṭo maṇayo daṇḍo, thiyo ca puññalakkhaṇā. </p>
	<p class="paratype22">uppajjanti apāpassa, katapuññassa jantuno”ti.</p>
	<p class="paratype03">tattha <b>daṇḍo</b>ti ārakkhayaṭṭhiṃ sandhāya vuttaṃ, <b>thiyo</b>ti seṭṭhibhariyaṃ puññalakkhaṇadeviṃ. sesamettha uttānameva. gāthaṃ vatvā ca pana jātakaṃ samodhānesi — “tadā rājā ānando ahosi, kulūpakatāpaso pana ahameva sammāsambuddho ahosin”ti. </p>
	<p class="paratype06">sirijātakavaṇṇanā catutthā. </p> 
</body>
</html>