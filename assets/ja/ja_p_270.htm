<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [264] 4. mahāpanādajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>2. padumavaggo</h4>
	<h5>[264] 4. mahāpanādajātakavaṇṇanā</h5>
	<p class="paratype03"><b>panādo nāma so rājā</b>ti idaṃ satthā gaṅgātīre nisinno bhaddajittherassānubhāvaṃ ārabbha kathesi. ekasmiñhi samaye satthā sāvatthiyaṃ vassaṃ vasitvā “bhaddajikumārassa saṅgahaṃ karissāmī”ti bhikkhusaṅghaparivuto cārikaṃ caramāno bhaddiyanagaraṃ patvā jātiyāvane tayo māse vasi kumārassa ñāṇaparipākaṃ āgamayamāno. bhaddajikumāro mahāyaso asītikoṭivibhavassa bhaddiyaseṭṭhino ekaputtako. tassa tiṇṇaṃ utūnaṃ anucchavikā tayo pāsādā ahesuṃ. ekekasmiṃ cattāro cattāro māse vasati. ekasmiṃ vasitvā nāṭakaparivuto mahantena yasena aññaṃ pāsādaṃ gacchati. tasmiṃ khaṇe “kumārassa yasaṃ passissāmā”ti sakalanagaraṃ saṅkhubhi, pāsādantare cakkāticakkāni mañcātimañcāni bandhanti.</p>
	<p class="paratype03">satthā tayo māse vasitvā “mayaṃ gacchāmā”ti nagaravāsīnaṃ ārocesi. nāgarā “bhante, sve gamissathā”ti satthāraṃ nimantetvā dutiyadivase buddhappamukhassa bhikkhusaṅghassa mahādānaṃ sajjetvā nagaramajjhe maṇḍapaṃ katvā alaṅkaritvā āsanāni paññapetvā kālaṃ ārocesuṃ. satthā bhikkhusaṅghaparivuto tattha gantvā nisīdi, manussā mahādānaṃ adaṃsu. satthā niṭṭhitabhattakicco madhurassarena anumodanaṃ ārabhi. tasmiṃ khaṇe bhaddajikumāropi pāsādato pāsādaṃ gacchati, tassa sampattidassanatthāya taṃ divasaṃ na koci agamāsi, attano manussāva parivāresuṃ. so manusse pucchi — “aññasmiṃ kāle mayi pāsādato pāsādaṃ gacchante sakalanagaraṃ saṅkhubhati, cakkāticakkāni mañcātimañcāni bandhanti, ajja pana ṭhapetvā mayhaṃ manusse añño koci natthi, kiṃ nu kho kāraṇan”ti. “sāmi, sammāsambuddho imaṃ bhaddiyanagaraṃ upanissāya tayo māse vasitvā ajjeva gamissati, so bhattakiccaṃ niṭṭhāpetvā mahājanassa dhammaṃ deseti, sakalanagaravāsinopi tassa dhammakathaṃ suṇantī”ti. so “tena hi etha, mayampi suṇissāmā”ti sabbābharaṇapaṭimaṇḍitova mahantena parivārena upasaṅkamitvā parisapariyante ṭhito dhammaṃ suṇanto ṭhitova sabbakilese khepetvā aggaphalaṃ arahattaṃ pāpuṇi.</p>
	<p class="paratype03">satthā bhaddiyaseṭṭhiṃ āmantetvā “mahāseṭṭhi, putto te alaṅkatapaṭiyattova dhammakathaṃ suṇanto arahatte patiṭṭhito, tenassa ajjeva pabbajituṃ vā vaṭṭati parinibbāyituṃ vā”ti āha. “bhante, mayhaṃ puttassa parinibbānena kiccaṃ natthi, pabbājetha naṃ, pabbājetvā ca pana naṃ gahetvā sve amhākaṃ gehaṃ upasaṅkamathā”ti. bhagavā nimantanaṃ adhivāsetvā kulaputtaṃ ādāya vihāraṃ gantvā pabbājetvā upasampadaṃ dāpesi. tassa mātāpitaro sattāhaṃ mahāsakkāraṃ kariṃsu. satthā sattāhaṃ vasitvā kulaputtamādāya cārikaṃ caranto koṭigāmaṃ pāpuṇi. koṭigāmavāsino manussā buddhappamukhassa bhikkhusaṅghassa mahādānaṃ adaṃsu. satthā bhattakiccāvasāne anumodanaṃ ārabhi. kulaputto anumodanakaraṇakāle bahigāmaṃ gantvā “satthu āgatakāleyeva uṭṭhahissāmī”ti gaṅgātitthasamīpe ekasmiṃ rukkhamūle jhānaṃ samāpajjitvā nisīdi . mahallakattheresu āgacchantesupi anuṭṭhahitvā satthu āgatakāleyeva uṭṭhahi. puthujjanā bhikkhū “ayaṃ pure viya pabbajitvā mahāthere āgacchantepi disvā na uṭṭhahatī”ti kujjhiṃsu.</p>
	<p class="paratype03">koṭigāmavāsino manussā nāvāsaṅghāte bandhiṃsu. satthā nāvāsaṅghāte ṭhatvā “kahaṃ, bhaddajī”ti pucchi. “esa, bhante, idhevā”ti. “ehi, bhaddaji, amhehi saddhiṃ ekanāvaṃ abhiruhā”ti. theropi uppatitvā ekanāvāya aṭṭhāsi. atha naṃ gaṅgāya majjhaṃ gatakāle satthā āha — “bhaddaji, tayā mahāpanādarājakāle ajjhāvutthapāsādo kahan”ti. imasmiṃ ṭhāne nimuggo, bhanteti. puthujjanā bhikkhū “bhaddajitthero aññaṃ byākarotī”ti āhaṃsu. satthā “tena hi, bhaddaji, sabrahmacārīnaṃ kaṅkhaṃ chindā”ti āha. tasmiṃ khaṇe thero satthāraṃ vanditvā iddhibalena gantvā pāsādathūpikaṃ pādaṅguliyā gahetvā pañcavīsatiyojanaṃ pāsādaṃ gahetvā ākāse uppati. uppatito ca pana heṭṭhāpāsāde ṭhitānaṃ pāsādaṃ bhinditvā paññāyi. so ekayojanaṃ dviyojanaṃ tiyojananti yāva vīsatiyojanā udakato pāsādaṃ ukkhipi. athassa purimabhave ñātakā pāsādalobhena macchakacchapanāgamaṇḍūkā hutvā tasmiṃyeva pāsāde nibbattā pāsāde uṭṭhahante parivattitvā parivattitvā udakeyeva patiṃsu. satthā te patante disvā “ñātakā te, bhaddaji, kilamantī”ti āha. thero satthu vacanaṃ sutvā pāsādaṃ vissajjesi, pāsādo yathāṭhāneyeva patiṭṭhahi, satthā pāragaṅgaṃ gato. athassa gaṅgātīreyeva āsanaṃ paññāpayiṃsu, so paññatte varabuddhāsane taruṇasūriyo viya rasmiyo muñcanto nisīdi. atha naṃ bhikkhū “kasmiṃ kāle, bhante, ayaṃ pāsādo bhaddajittherena ajjhāvuttho”ti pucchiṃsu. satthā “mahāpanādarājakāle”ti vatvā atītaṃ āhari.</p>
	<p class="paratype03">atīte videharaṭṭhe mithilāyaṃ suruci nāma rājā ahosi, puttopi tassa suruciyeva, tassa pana putto mahāpanādo nāma ahosi, te imaṃ pāsādaṃ paṭilabhiṃsu. paṭilābhatthāya panassa idaṃ pubbakammaṃ — dve pitāputtā naḷehi ca udumbaradārūhi ca paccekabuddhassa vasanapaṇṇasālaṃ kariṃsu. imasmiṃ jātake sabbaṃ atītavatthu pakiṇṇakanipāte <b>surucijātake</b> (jā. 1.14.102 ādayo) āvibhavissati.</p>
	<p class="paratype03">satthā imaṃ atītaṃ āharitvā sammāsambuddho hutvā imā gāthā avoca — </p>
	<p class="paratype40">40<b>.</b> </p>
	<p class="paratype21">“panādo nāma so rājā, yassa yūpo suvaṇṇayo. </p>
	<p class="paratype22">tiriyaṃ soḷasubbedho, uddhamāhu sahassadhā. </p>
	<p class="paratype40">41<b>.</b> </p>
	<p class="paratype21">“sahassakaṇḍo satageṇḍu, dhajālu haritāmayo. </p>
	<p class="paratype22">anaccuṃ tattha gandhabbā, cha sahassāni sattadhā. </p>
	<p class="paratype40">42<b>.</b> </p>
	<p class="paratype21">“evametaṃ tadā āsi, yathā bhāsasi bhaddaji. </p>
	<p class="paratype22">sakko ahaṃ tadā āsiṃ, veyyāvaccakaro tavā”ti.</p>
	<p class="paratype03">tattha <b>yūpo</b>ti pāsādo. <b>tiriyaṃ soḷasubbedho</b>ti vitthārato soḷasakaṇḍapātavitthāro ahosi. <b>uddhamāhu sahassadhā</b>ti ubbedhena sahassakaṇḍagamanamattaṃ ucco ahu, sahassakaṇḍagamanagaṇanāya pañcavīsatiyojanappamāṇaṃ hoti. vitthāro panassa aṭṭhayojanamatto.</p>
	<p class="paratype03"><b>sahassakaṇḍo satageṇḍū</b>ti so panesa sahassakaṇḍubbedho pāsādo satabhūmiko ahosi. <b>dhajālū</b>ti dhajasampanno. <b>haritāmayo</b>ti haritamaṇiparikkhitto. aṭṭhakathāyaṃ pana “samāluharitāmayo”ti pāṭho, haritamaṇimayehi dvārakavāṭavātapānehi samannāgatoti attho. <b>samālū</b>ti kira dvārakavāṭavātapānānaṃ nāmaṃ. <b>gandhabbā</b>ti naṭā, <b>cha sahassāni sattadhā</b>ti cha gandhabbasahassāni sattadhā hutvā tassa pāsādassa sattasu ṭhānesu rañño ratijananatthāya nacciṃsūti attho. te evaṃ naccantāpi rājānaṃ hāsetuṃ nāsakkhiṃsu, atha sakko devarājā devanaṭaṃ pesetvā samajjaṃ kāresi, tadā mahāpanādo hasi.</p>
	<p class="paratype03"><b>yathā bhāsasi, bhaddajī</b>ti bhaddajittherena hi “bhaddaji, tayā mahāpanādarājakāle ajjhāvutthapāsādo kahan”ti vutte “imasmiṃ ṭhāne nimuggo, bhante”ti vadantena tasmiṃ kāle attano atthāya tassa pāsādassa nibbattabhāvo ca mahāpanādarājabhāvo ca bhāsito hoti. taṃ gahetvā satthā “yathā tvaṃ, bhaddaji, bhāsasi, tadā etaṃ tatheva ahosi, ahaṃ tadā tava kāyaveyyāvaccakaro sakko devānamindo ahosin”ti āha. tasmiṃ khaṇe puthujjanabhikkhū nikkaṅkhā ahesuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā mahāpanādo rājā bhaddaji ahosi, sakko pana ahameva ahosin”ti. </p>
	<p class="paratype06">mahāpanādajātakavaṇṇanā catutthā. </p> 
</body>
</html>