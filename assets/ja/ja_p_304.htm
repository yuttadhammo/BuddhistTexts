<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [298] 8. udumbarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>5. kumbhavaggo</h4>
	<h5>[298] 8. udumbarajātakavaṇṇanā</h5>
	<p class="paratype03"><b>udumbarā</b> <b>cime pakkā</b>ti idaṃ satthā jetavane viharanto aññataraṃ bhikkhuṃ ārabbha kathesi. so kira aññatarasmiṃ paccantagāmake vihāraṃ kāretvā vasati. ramaṇīyo vihāro piṭṭhipāsāṇe niviṭṭho, mandaṃ sammajjanaṭṭhānaṃ udakaphāsukaṃ, gocaragāmo nātidūre nāccāsanne, sampiyāyamānā manussā bhikkhaṃ denti. atheko bhikkhu cārikaṃ caramāno taṃ vihāraṃ pāpuṇi. nevāsiko tassa āgantukavattaṃ katvā punadivase taṃ ādāya gāmaṃ piṇḍāya pāvisi. manussā paṇītaṃ bhikkhaṃ datvā svātanāya nimantayiṃsu. āgantuko katipāhaṃ bhuñjitvā cintesi — “ekenupāyena imaṃ bhikkhuṃ vañcetvā nikkaḍḍhitvā imaṃ vihāraṃ gaṇhissāmī”ti. atha naṃ therūpaṭṭhānaṃ āgataṃ pucchi — “kiṃ, āvuso, buddhūpaṭṭhānaṃ nākāsī”ti? “bhante, imaṃ vihāraṃ paṭijagganto natthi, tenamhi na gatapubbo”ti. “yāva tvaṃ buddhūpaṭṭhānaṃ gantvā āgacchasi, tāvāhaṃ paṭijaggissāmī”ti. “sādhu, bhante”ti nevāsiko “yāva mamāgamanā there mā pamajjitthā”ti manussānaṃ vatvā pakkāmi.</p>
	<p class="paratype03">tato paṭṭhāya āgantuko “tassa nevāsikassa ayañca ayañca doso”ti te manusse paribhindi. itaropi satthāraṃ vanditvā punāgato, athassa so senāsanaṃ na adāsi. so ekasmiṃ ṭhāne vasitvā punadivase piṇḍāya gāmaṃ pāvisi, manussā sāmīcimattampi na kariṃsu. so vippaṭisārī hutvā puna jetavanaṃ gantvā taṃ kāraṇaṃ bhikkhūnaṃ ārocesi. te bhikkhū dhammasabhāyaṃ kathaṃ samuṭṭhāpesuṃ — “āvuso, asuko kira bhikkhu asukaṃ bhikkhuṃ vihārā nikkaḍḍhitvā sayaṃ tattha vasī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi so imaṃ vasanaṭṭhānā nikkaḍḍhiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto araññe rukkhadevatā hutvā nibbatti. tattha vassāne sattasattāhaṃ devo vassi. atheko rattamukhakhuddakamakkaṭo ekissā anovassikāya pāsāṇadariyā vasamāno ekadivasaṃ daridvāre atemanaṭṭhāne sukhena nisīdi. tattha eko kāḷamukhamahāmakkaṭo tinto sītena pīḷiyamāno vicaranto taṃ tathānisinnaṃ disvā “upāyena naṃ nīharitvā ettha vasissāmī”ti cintetvā kucchiṃ olambetvā suhitākāraṃ dassetvā tassa purato ṭhatvā paṭhamaṃ gāthamāha — </p>
	<p class="paratype40">142<b>.</b> </p>
	<p class="paratype21">“udumbarā cime pakkā, nigrodhā ca kapitthanā. </p>
	<p class="paratype22">ehi nikkhama bhuñjassu, kiṃ jighacchāya miyyasī”ti.</p>
	<p class="paratype03">tattha <b>kapitthanā</b>ti pilakkhā. <b>ehi nikkhamā</b>ti ete udumbarādayo phalabhāranamitā, ahampi khāditvā suhito āgatosmi, tvampi gaccha bhuñjassūti.</p>
	<p class="paratype03">sopi tassa vacanaṃ sutvā saddahitvā phalāni khāditukāmo nikkhamitvā tattha tattha vicaritvā kiñci alabhanto punāgantvā taṃ antopāsāṇadariyaṃ pavisitvā nisinnaṃ disvā “vañcessāmi nan”ti tassa purato ṭhatvā dutiyaṃ gāthamāha — </p>
	<p class="paratype40">143<b>.</b> </p>
	<p class="paratype21">“evaṃ so suhito hoti, yo vuḍḍhamapacāyati. </p>
	<p class="paratype22">yathāhamajja suhito, dumapakkāni māsito”ti.</p>
	<p class="paratype03">tattha <b>dumapakkāni māsito</b>ti udumbarādīni rukkhaphalāni khāditvā asito dhāto suhito.</p>
	<p class="paratype03">taṃ sutvā mahāmakkaṭo tatiyaṃ gāthamāha — </p>
	<p class="paratype40">144<b>.</b> </p>
	<p class="paratype21">“yaṃ vanejo vanejassa, vañceyya kapino kapi. </p>
	<p class="paratype22">daharo kapi saddheyya, na hi jiṇṇo jarākapī”ti.</p>
	<p class="paratype03">tassattho — yaṃ vane jāto kapi vane jātassa kapino vañcanaṃ kareyya, taṃ tayā sadiso daharo vānaro saddaheyya, mādiso pana jiṇṇo jarākapi mahallakamakkaṭo na hi saddaheyya, satakkhattumpi bhaṇantassa tumhādisassa na saddahati. imasmiñhi himavantapadese sabbaṃ phalāphalaṃ vassena kilinnaṃ patitaṃ, puna tava idaṃ ṭhānaṃ natthi, gacchāti. so tatova pakkāmi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā khuddakamakkaṭo nevāsiko ahosi, kāḷamahāmakkaṭo āgantuko, rukkhadevatā pana ahameva ahosin”ti. </p>
	<p class="paratype06">udumbarajātakavaṇṇanā aṭṭhamā. </p> 
</body>
</html>