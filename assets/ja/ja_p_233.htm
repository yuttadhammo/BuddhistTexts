<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [227] 7. gūthapāṇajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>8. kāsāvavaggo</h4>
	<h5>[227] 7. gūthapāṇajātakavaṇṇanā</h5>
	<p class="paratype01"><b>sūro sūrena saṅgammā</b>ti idaṃ satthā jetavane viharanto aññataraṃ bhikkhuṃ ārabbha kathesi. tasmiṃ kira kāle jetavanato tigāvutaḍḍhayojanamatte eko nigamagāmo, tattha bahūni salākabhattapakkhiyabhattāni atthi. tatreko pañhapucchako koṇḍo vasati. so salākabhattapakkhiyabhattānaṃ atthāya āgate dahare ca sāmaṇere ca “ke khādanti, ke pivanti, ke bhuñjantī”ti pañhaṃ pucchitvā kathetuṃ asakkonte lajjāpesi. te tassa bhayena salākabhattapakkhiyabhattatthāya taṃ gāmaṃ na gacchanti. athekadivasaṃ eko bhikkhu salākaggaṃ gantvā “bhante, asukagāme salākabhattaṃ vā pakkhiyabhattaṃ vā atthī”ti pucchitvā “atthāvuso, tattha paneko koṇḍo pañhaṃ pucchati, taṃ kathetuṃ asakkonte akkosati paribhāsati, tassa bhayena koci gantuṃ na sakkotī”ti vutte “bhante, tattha bhattāni mayhaṃ pāpetha, ahaṃ taṃ dametvā nibbisevanaṃ katvā tato paṭṭhāya tumhe disvā palāyanakaṃ karissāmī”ti āha. bhikkhū “sādhū”ti sampaṭicchitvā tassa tattha bhattāni pāpesuṃ. </p>
	<p class="paratype01">so tattha gantvā gāmadvāre cīvaraṃ pārupi. taṃ disvā koṇḍo caṇḍameṇḍako viya vegena upagantvā “pañhaṃ me, samaṇa, kathehī”ti āha. “upāsaka, gāme caritvā yāguṃ ādāya āsanasālaṃ tāva me āgantuṃ dehī”ti. so yāguṃ ādāya āsanasālaṃ āgatepi tasmiṃ tatheva āha. sopi naṃ bhikkhu “yāguṃ tāva me pātuṃ dehi, āsanasālaṃ tāva sammajjituṃ dehi, salākabhattaṃ tāva me āharituṃ dehī”ti vatvā salākabhattaṃ āharitvā tameva pattaṃ gāhāpetvā “ehi, pañhaṃ te kathessāmī”ti bahigāmaṃ netvā cīvaraṃ saṃharitvā aṃse ṭhapetvā tassa hatthato pattaṃ gahetvā aṭṭhāsi. tatrāpi naṃ so “samaṇa, pañhaṃ me kathehī”ti āha. atha naṃ “kathemi te pañhan”ti ekappahāreneva pātetvā aṭṭhīni saṃcuṇṇento viya pothetvā gūthaṃ mukhe pakkhipitvā “ito dāni paṭṭhāya imaṃ gāmaṃ āgataṃ kañci bhikkhuṃ pañhaṃ pucchitakāle jānissāmī”ti santajjetvā pakkāmi. so tato paṭṭhāya bhikkhū disvāva palāyati. aparabhāge tassa bhikkhuno sā kiriyā bhikkhusaṅghe pākaṭā jātā. athekadivasaṃ dhammasabhāyaṃ bhikkhū kathaṃ samuṭṭhāpesuṃ — “āvuso, asukabhikkhu kira koṇḍassa mukhe gūthaṃ pakkhipitvā gato”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, so bhikkhu idāneva taṃ mīḷhena āsādeti, pubbepi āsādesiyevā”ti vatvā atītaṃ āhari.</p>
	<p class="paratype03">atīte aṅgamagadhavāsino aññamaññassa raṭṭhaṃ gacchantā ekadivasaṃ dvinnaṃ raṭṭhānaṃ sīmantare ekaṃ saraṃ nissāya vasitvā suraṃ pivitvā macchamaṃsaṃ khāditvā pātova yānāni yojetvā pakkamiṃsu. tesaṃ gatakāle eko gūthakhādako pāṇako gūthagandhena āgantvā tesaṃ pītaṭṭhāne chaḍḍitaṃ suraṃ disvā pipāsāya pivitvā matto hutvā gūthapuñjaṃ abhiruhi, allagūthaṃ tasmiṃ āruḷhe thokaṃ onami. so “pathavī maṃ dhāretuṃ na sakkotī”ti viravi. tasmiññeva khaṇe eko mattavaravāraṇo taṃ padesaṃ patvā gūthagandhaṃ ghāyitvā jigucchanto paṭikkami. so taṃ disvā “esa mama bhayena palāyatī”ti saññī hutvā “iminā me saddhiṃ saṅgāmaṃ kātuṃ vaṭṭatī”ti taṃ avhayanto paṭhamaṃ gāthamāha — </p>
	<p class="paratype40">153<b>.</b> </p>
	<p class="paratype21">“sūro sūrena saṅgamma, vikkantena pahārinā. </p>
	<p class="paratype27">ehi nāga nivattassu, kiṃ nu bhīto palāyasi. </p>
	<p class="paratype22">passantu aṅgamagadhā, mama tuyhañca vikkaman”ti.</p>
	<p class="paratype03">tassattho — tvaṃ sūro mayā sūrena saddhiṃ samāgantvā vīriyavikkamena vikkantena pahāradānasamatthatāya pahārinā kiṃkāraṇā asaṅgāmetvāva gacchasi, nanu nāma ekasampahāropi dātabbo siyā, tasmā ehi nāga nivattassu, ettakeneva maraṇabhayatajjito hutvā kiṃ nu bhīto palāyasi, ime imaṃ sīmaṃ antaraṃ katvā vasantā passantu, aṅgamagadhā mama tuyhañca vikkamaṃ ubhinnampi amhākaṃ parakkamaṃ passantūti.</p>
	<p class="paratype03">so hatthī kaṇṇaṃ datvā tassa vacanaṃ sutvā nivattitvā tassa santikaṃ gantvā taṃ apasādento dutiyaṃ gāthamāha — </p>
	<p class="paratype40">154<b>.</b> </p>
	<p class="paratype21">“na taṃ pādā vadhissāmi, na dantehi na soṇḍiyā. </p>
	<p class="paratype22">mīḷhena taṃ vadhissāmi, pūti haññatu pūtinā”ti.</p>
	<p class="paratype03">tassattho — na taṃ pādādīhi vadhissāmi, tuyhaṃ pana anucchavikena mīḷhena taṃ vadhissāmīti.</p>
	<p class="paratype03">evañca pana vatvā “pūtigūthapāṇako pūtināva haññatū”ti tassa matthake mahantaṃ laṇḍaṃ pātetvā udakaṃ vissajjetvā tattheva taṃ jīvitakkhayaṃ pāpetvā koñcanādaṃ nadanto araññameva pāvisi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā gūthapāṇako koṇḍo ahosi, vāraṇo so bhikkhu, taṃ kāraṇaṃ paccakkhato disvā tasmiṃ vanasaṇḍe nivutthadevatā pana ahameva ahosin”ti. </p>
	<p class="paratype06">gūthapāṇajātakavaṇṇanā sattamā. </p> 
</body>
</html>