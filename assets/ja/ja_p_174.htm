<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [168] 8. sakuṇagghijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>2. santhavavaggo</h4>
	<h5>[168] 8. sakuṇagghijātakavaṇṇanā</h5>
	<p class="paratype03"><b>seno</b> <b>balasā patamāno</b>ti idaṃ satthā jetavane viharanto attajjhāsayaṃ <b>sakuṇovādasuttaṃ</b> (saṃ. ni. 5.372) ārabbha kathesi. ekadivasañhi satthā bhikkhū āmantetvā “gocare, bhikkhave, caratha sake pettike visaye”ti (saṃ. ni. 5.372) imaṃ saṃyuttamahāvagge suttantaṃ kathento “tumhe tāva tiṭṭhatha, pubbe tiracchānagatāpi sakaṃ pettikavisayaṃ pahāya agocare carantā paccāmittānaṃ hatthapathaṃ gantvāpi attano paññāsampattiyā upāyakosallena paccāmittānaṃ hatthā mucciṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto lāpasakuṇayoniyaṃ nibbattitvā naṅgalakaṭṭhakaraṇe leḍḍuṭṭhāne vāsaṃ kappesi. so ekadivasaṃ “sakavisaye gocaragahaṇaṃ pahāya paravisaye gocaraṃ gaṇhissāmī”ti aṭavipariyantaṃ agamāsi. atha naṃ tattha gocaraṃ gaṇhantaṃ disvā sakuṇagghi sahasā ajjhappattā aggahesi. so sakuṇagghiyā hariyamāno evaṃ paridevasi — “mayamevamha alakkhikā, mayaṃ appapuññā, ye mayaṃ agocare carimha paravisaye, sacejja mayaṃ gocare careyyāma sake pettike visaye, na myāyaṃ sakuṇagghi alaṃ abhavissa yadidaṃ yuddhāyā”ti. “ko pana, te lāpa, gocaro sako pettiko visayo”ti? “yadidaṃ naṅgalakaṭṭhakaraṇaṃ leḍḍuṭṭhānan”ti. atha naṃ sakuṇagghi sake bale apatthaddhā amuñci — “gaccha kho, tvaṃ lāpa, tatrapi me gantvā na mokkhasī”ti. so tattha gantvā mahantaṃ leḍḍuṃ abhiruhitvā “ehi kho dāni sakuṇagghī”ti senaṃ avhayanto aṭṭhāsi. sakuṇagghi sake bale apatthaddhā ubho pakkhe sannayha lāpasakuṇaṃ sahasā ajjhappattā. yadā pana taṃ lāpo “bahuāgatā kho myāyaṃ sakuṇagghī”ti aññāsi, atha parivattitvā tasseva leḍḍussa antaraṃ paccāpādi. sakuṇagghi vegaṃ sandhāretuṃ asakkontī tattheva uraṃ paccatāḷesi. evaṃ sā bhinnena hadayena nikkhantehi akkhīhi jīvitakkhayaṃ pāpuṇi.</p>
	<p class="paratype03">satthā imaṃ atītaṃ dassetvā “evaṃ, bhikkhave, tiracchānagatāpi agocare carantā sapattahatthaṃ gacchanti, gocare pana sake pettike visaye carantā sapatte niggaṇhanti, tasmā tumhepi mā agocare caratha paravisaye. agocare, bhikkhave, carataṃ paravisaye lacchati māro otāraṃ, lacchati māro ārammaṇaṃ. ko ca, bhikkhave, bhikkhuno agocaro paravisayo? yadidaṃ pañca kāmaguṇā. katame pañca? cakkhuviññeyyā rūpā ... pe ... ayaṃ, bhikkhave, bhikkhuno agocaro paravisayo”ti vatvā abhisambuddho hutvā paṭhamaṃ gāthamāha — </p>
	<p class="paratype40">35<b>.</b> </p>
	<p class="paratype21">“seno balasā patamāno, lāpaṃ gocaraṭhāyinaṃ. </p>
	<p class="paratype22">sahasā ajjhappattova, maraṇaṃ tenupāgamī”ti.</p>
	<p class="paratype03">tattha <b>balasā patamāno</b>ti “lāpaṃ gaṇhissāmī”ti balena thāmena patamāno. <b>gocaraṭhāyina</b>nti sakavisayā nikkhamitvā gocaratthāya aṭavipariyante ṭhitaṃ. <b>ajjhappatto</b>ti sampatto. <b>maraṇaṃ tenupāgamī</b>ti tena kāraṇena maraṇaṃ patto.</p>
	<p class="paratype03">tasmiṃ pana maraṇaṃ patte lāpo nikkhamitvā “diṭṭhā vata me paccāmittassa piṭṭhī”ti tassa hadaye ṭhatvā udānaṃ udānento dutiyaṃ gāthamāha — </p>
	<p class="paratype40">36<b>.</b> </p>
	<p class="paratype21">“sohaṃ nayena sampanno, pettike gocare rato. </p>
	<p class="paratype22">apetasattu modāmi, sampassaṃ atthamattano”ti.</p>
	<p class="paratype03">tattha <b>nayenā</b>ti upāyena. <b>atthamattano</b>ti attano arogabhāvasaṅkhātaṃ vuḍḍhiṃ. </p>
	<p class="paratype01">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne bahū bhikkhū sotāpattiphalādīni pāpuṇiṃsu. “tadā seno devadatto ahosi, lāpo pana ahameva ahosin”ti. </p>
	<p class="paratype06">sakuṇagghijātakavaṇṇanā aṭṭhamā. </p> 
</body>
</html>