<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [430] 4. cūḷasuvajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[430] 4. cūḷasuvajātakavaṇṇanā</h4>
	<p class="paratype03"><b>santi</b> <b>rukkhā</b>ti idaṃ satthā sāvatthiyaṃ jetavane viharanto verañjakaṇḍaṃ ārabbha kathesi. satthari verañjāyaṃ vassaṃ vasitvā anupubbena sāvatthiṃ anuppatte bhikkhū dhammasabhāyaṃ kathaṃ samuṭṭhāpesuṃ “āvuso, tathāgato khattiyasukhumālo buddhasukhumālo mahantena iddhānubhāvena samannāgatopi verañjabrāhmaṇena nimantito temāsaṃ vasanto mārāvaṭṭanavasena tassa santikā ekadivasampi bhikkhaṃ alabhitvā loluppacāraṃ pahāya temāsaṃ patthapulakapiṭṭhodakena yāpento aññattha na agamāsi, aho tathāgatānaṃ appicchasantuṭṭhabhāvo”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “anacchariyaṃ, bhikkhave, tathāgatassa idāni loluppacārappahānaṃ, pubbepi tiracchānayoniyaṃ nibbattopi loluppacāraṃ pahāsin”ti vatvā atītaṃ āhari. sabbampi vatthu purimanayeneva vitthāretabbaṃ. </p>
	<p class="paratype40">30<b>.</b> </p>
	<p class="paratype21">“santi rukkhā haripattā, dumā nekaphalā bahū. </p>
	<p class="paratype22">kasmā nu sukkhe koḷāpe, suvassa nirato mano. </p>
	<p class="paratype40">31<b>.</b> </p>
	<p class="paratype21">“phalassa upabhuñjimhā, nekavassagaṇe bahū. </p>
	<p class="paratype22">aphalampi viditvāna, sāva metti yathā pure. </p>
	<p class="paratype40">32<b>.</b> </p>
	<p class="paratype21">“sukkhañca rukkhaṃ koḷāpaṃ, opattamaphalaṃ dumaṃ. </p>
	<p class="paratype22">ohāya sakuṇā yanti, kiṃ dosaṃ passase dija. </p>
	<p class="paratype40">33<b>.</b> </p>
	<p class="paratype21">“ye phalatthā sambhajanti, aphaloti jahanti naṃ. </p>
	<p class="paratype22">attatthapaññā dummedhā, te honti pakkhapātino. </p>
	<p class="paratype40">34<b>.</b> </p>
	<p class="paratype21">“sādhu sakkhi kataṃ hoti, metti saṃsati santhavo. </p>
	<p class="paratype22">sacetaṃ dhammaṃ rocesi, pāsaṃsosi vijānataṃ. </p>
	<p class="paratype40">35<b>.</b> </p>
	<p class="paratype21">“so te suva varaṃ dammi, pattayāna vihaṅgama. </p>
	<p class="paratype22">varaṃ varassu vakkaṅga, yaṃ kiñci manasicchasi. </p>
	<p class="paratype40">36<b>.</b> </p>
	<p class="paratype21">“api nāma naṃ passeyyaṃ, sapattaṃ saphalaṃ dumaṃ. </p>
	<p class="paratype22">daliddova nidhiṃ laddhā, nandeyyāhaṃ punappunaṃ. </p>
	<p class="paratype40">37<b>.</b> </p>
	<p class="paratype21">“tato amatamādāya, abhisiñci mahīruhaṃ. </p>
	<p class="paratype22">tassa sākhā virūhiṃsu, sītacchāyā manoramā. </p>
	<p class="paratype40">38<b>.</b> </p>
	<p class="paratype21">“evaṃ sakka sukhī hohi, saha sabbehi ñātibhi. </p>
	<p class="paratype22">yathāhamajja sukhito, disvāna saphalaṃ dumaṃ. </p>
	<p class="paratype40">39<b>.</b> </p>
	<p class="paratype21">“suvassa ca varaṃ datvā, katvāna saphalaṃ dumaṃ. </p>
	<p class="paratype22">pakkāmi saha bhariyāya, devānaṃ nandanaṃ vanan”ti. — </p>
	<p class="paratype25">pañhapaṭipañhāpi atthopi purimanayeneva veditabbā, anuttānapadameva pana vaṇṇayissāma.</p>
	<p class="paratype03"><b>haripattā</b>ti nīlapattasacchannā. <b>koḷāpe</b>ti vāte paharante ākoṭitasaddaṃ viya muñcamāne nissāre. <b>suvassā</b>ti āyasmato suvarājassa kasmā evarūpe rukkhe mano nirato. <b>phalassā</b>ti phalaṃ assa rukkhassa. <b>nekavassagaṇe</b>ti anekavassagaṇe. <b>bahū</b>ti samānepi anekasate na dve tayo, atha kho bahūva. <b>viditvānā</b>ti haṃsarāja idāni amhākaṃ imaṃ rukkhaṃ aphalaṃ viditvāpi yathā pure etena saddhiṃ metti, sāva metti, tañhi mayaṃ na bhindāma, mettiṃ bhindantā hi anariyā asappurisā nāma hontīti pakāsento evamāha.</p>
	<p class="paratype03"><b>opatta</b>nti avapattaṃ nippattaṃ patitapattaṃ. <b>kiṃ dosaṃ passase</b>ti aññe sakuṇā etaṃ ohāya aññattha gacchanti, tvaṃ evaṃ gamane kiṃ nāma dosaṃ passasi. <b>ye phalatthā</b>ti ye pakkhino phalatthāya phalakāraṇā sambhajanti upagacchanti, aphaloti ñatvā etaṃ jahanti. <b>attatthapaññā</b>ti attano atthāya paññā, paraṃ anoloketvā attaniyeva vā ṭhitā etesaṃ paññāti attatthapaññā. <b>pakkhapātino</b>ti te attanoyeva vuḍḍhiṃ paccāsīsamānā mittapakkhaṃ pātenti nāsentīti pakkhapātino nāma honti. attapakkheyeva vā patantīti <b>pakkhapātino</b>.</p>
	<p class="paratype03"><b>api</b> <b>nāma na</b>nti haṃsarāja, sace me manoratho nipphajjeyya, tayā dinno varo sampajjeyya, api nāma ahaṃ imaṃ rukkhaṃ sapattaṃ saphalaṃ puna passeyyaṃ, tato daliddo nidhiṃ labhitvāva punappunaṃ etaṃ abhinandeyyaṃ, taṃ disvāva pamodeyyaṃ. <b>amatamādāyā</b>ti attano ānubhāvena ṭhito gaṅgodakaṃ gahetvā abhisiñcayīti attho. imasmiṃ jātake imāya saddhiṃ dve abhisambuddhagāthā honti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā sakko anuruddho ahosi, suvarājā pana ahameva ahosin”ti. </p>
	<p class="paratype06">cūḷasuvajātakavaṇṇanā catutthā. </p> 
</body>
</html>