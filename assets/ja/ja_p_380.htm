<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [374] 4. cūḷadhanuggahajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>3. aḍḍhavaggo</h4>
	<h5>[374] 4. cūḷadhanuggahajātakavaṇṇanā</h5>
	<p class="paratype03"><b>sabbaṃ bhaṇḍa</b>nti idaṃ satthā jetavane viharanto purāṇadutiyikāpalobhanaṃ ārabbha kathesi. tena bhikkhunā “purāṇadutiyikā maṃ, bhante, ukkaṇṭhāpetī”ti vutte satthā “esā bhikkhu, itthī na idāneva tuyhaṃ anatthakārikā, pubbepi te etaṃ nissāya asinā sīsaṃ chinnan”ti vatvā bhikkhūhi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sakkattaṃ kāresi. tadā eko bārāṇasivāsī brāhmaṇamāṇavo takkasilāyaṃ sabbasippāni uggaṇhitvā dhanukamme nipphattiṃ patto cūḷadhanuggahapaṇḍito nāma ahosi. athassa ācariyo “ayaṃ mayā sadisaṃ sippaṃ uggaṇhī”ti attano dhītaraṃ adāsi. so taṃ gahetvā “bārāṇasiṃ gamissāmī”ti maggaṃ paṭipajji. antarāmagge eko vāraṇo ekaṃ padesaṃ suññamakāsi, taṃ ṭhānaṃ abhiruhituṃ na koci ussahi. cūḷadhanuggahapaṇḍito manussānaṃ vārentānaññeva bhariyaṃ gahetvā aṭavimukhaṃ abhiruhi. athassa aṭavimajjhe vāraṇo uṭṭhahi, so taṃ kumbhe sarena vijjhi. saro vinivijjhitvā pacchābhāgena nikkhami. vāraṇo tattheva pati, dhanuggahapaṇḍito taṃ ṭhānaṃ khemaṃ katvā purato aññaṃ aṭaviṃ pāpuṇi. tatthāpi paññāsa corā maggaṃ hananti. tampi so manussehi vāriyamāno abhiruyha tesaṃ corānaṃ mige vadhitvā maggasamīpe maṃsaṃ pacitvā khādantānaṃ ṭhitaṭṭhānaṃ pāpuṇi.</p>
	<p class="paratype03">tadā taṃ corā alaṅkatapaṭiyattāya bhariyāya saddhiṃ āgacchantaṃ disvā “gaṇhissāma nan”ti ussāhaṃ kariṃsu. corajeṭṭhako purisalakkhaṇakusalo, so taṃ oloketvāva “uttamapuriso ayan”ti ñatvā ekassapi uṭṭhahituṃ nādāsi. dhanuggahapaṇḍito “gaccha ‘amhākampi ekaṃ maṃsasūlaṃ dethā’ti vatvā maṃsaṃ āharā”ti tesaṃ santikaṃ bhariyaṃ pesesi. sā gantvā “ekaṃ kira maṃsasūlaṃ dethā”ti āha. corajeṭṭhako “anaggho puriso”ti maṃsasūlaṃ dāpesi. corā “amhehi kira pakkaṃ khāditan”ti apakkamaṃsasūlaṃ adaṃsu. dhanuggaho attānaṃ sambhāvetvā “mayhaṃ apakkamaṃsasūlaṃ dadantī”ti corānaṃ kujjhi. corā “kiṃ ayameveko puriso, mayaṃ itthiyo”ti kujjhitvā uṭṭhahiṃsu. dhanuggaho ekūnapaññāsa jane ekūnapaññāsakaṇḍehi vijjhitvā pātesi. corajeṭṭhakaṃ vijjhituṃ kaṇḍaṃ nāhosi. tassa kira kaṇḍanāḷiyaṃ samapaṇṇāsayeva kaṇḍāni. tesu ekena vāraṇaṃ vijjhi, ekūnapaññāsakaṇḍehi core vijjhitvā corajeṭṭhakaṃ pātetvā tassa ure nisinno “sīsamassa chindissāmī”ti bhariyāya hatthato asiṃ āharāpesi. sā taṅkhaṇaññeva corajeṭṭhake lobhaṃ katvā corassa hatthe tharuṃ, sāmikassa hatthe dhāraṃ ṭhapesi. coro tharudaṇḍaṃ parāmasitvā asiṃ nīharitvā dhanuggahassa sīsaṃ chindi.</p>
	<p class="paratype03">so taṃ ghātetvā itthiṃ ādāya gacchanto jātigottaṃ pucchi. sā “takkasilāyaṃ disāpāmokkhācariyassa dhītāmhī”ti āha. “kathaṃ tvaṃ iminā laddhā”ti. mayhaṃ pitā “ayaṃ mayā sadisaṃ katvā sippaṃ sikkhī”ti tussitvā imassa maṃ adāsi, sāhaṃ tayi sinehaṃ katvā attano kuladattiyaṃ sāmikaṃ mārāpesinti. corajeṭṭhako “kuladattiyaṃ tāvesā sāmikaṃ māresi, aññaṃ panekaṃ disvā mampi evamevaṃ karissati, imaṃ chaḍḍetuṃ vaṭṭatī”ti cintetvā gacchanto antarāmagge ekaṃ kunnadiṃ uttānatalaṃ taṅkhaṇodakapūraṃ disvā “bhadde, imissaṃ nadiyaṃ susumārā kakkhaḷā, kiṃ karomā”ti āha. “sāmi, sabbaṃ ābharaṇabhaṇḍaṃ mama uttarāsaṅgena bhaṇḍikaṃ katvā paratīraṃ netvā puna āgantvā maṃ gahetvā gacchā”ti. so “sādhū”ti sabbaṃ ābharaṇabhaṇḍaṃ ādāya nadiṃ otaritvā taranto viya paratīraṃ patvā taṃ chaḍḍetvā pāyāsi. sā taṃ disvā “sāmi, kiṃ maṃ chaḍḍetvā viya gacchasi, kasmā evaṃ karosi, ehi mampi ādāya gacchā”ti tena saddhiṃ sallapantī paṭhamaṃ gāthamāha — </p>
	<p class="paratype40">128<b>.</b> </p>
	<p class="paratype21">“sabbaṃ bhaṇḍaṃ samādāya, pāraṃ tiṇṇosi brāhmaṇa. </p>
	<p class="paratype22">paccāgaccha lahuṃ khippaṃ, mampi tārehi dānito”ti.</p>
	<p class="paratype03">tattha <b>lahuṃ khippa</b>nti lahuṃ paccāgaccha, khippaṃ mampi tārehi dāni itoti attho.</p>
	<p class="paratype03">coro taṃ sutvā paratīre ṭhitoyeva dutiyaṃ gāthamāha — </p>
	<p class="paratype40">129<b>.</b> </p>
	<p class="paratype21">“asanthutaṃ maṃ cirasanthutena, nimīni bhotī adhuvaṃ dhuvena. </p>
	<p class="paratype22">mayāpi bhotī nimineyya aññaṃ, ito ahaṃ dūrataraṃ gamissan”ti.</p>
	<p class="paratype03"></p>
	<p class="paratype25">sā heṭṭhā vuttatthāyeva --</p>
	<p class="paratype03">coro pana “ito ahaṃ dūrataraṃ gamissaṃ, tiṭṭha tvan”ti vatvā tassā viravantiyāva ābharaṇabhaṇḍikaṃ ādāya palāto. tato sā bālā atricchatāya evarūpaṃ byasanaṃ pattā anāthā hutvā avidūre ekaṃ eḷagalāgumbaṃ upagantvā rodamānā nisīdi. tasmiṃ khaṇe sakko devarājā lokaṃ olokento taṃ atricchatāhataṃ sāmikā ca jārā ca parihīnaṃ rodamānaṃ disvā “etaṃ niggaṇhitvā lajjāpetvā āgamissāmī”ti mātaliñca pañcasikhañca ādāya tattha gantvā nadītīre ṭhatvā “mātali, tvaṃ maccho bhava, pañcasikha tvaṃ sakuṇo bhava, ahaṃ pana siṅgālo hutvā mukhena maṃsapiṇḍaṃ gahetvā etissā sammukhaṭṭhānaṃ gamissāmi, tvaṃ mayi tattha gate udakato ullaṅghitvā mama purato pata, athāhaṃ mukhena gahitamaṃsapiṇḍaṃ chaḍḍetvā macchaṃ gahetuṃ pakkhandissāmi, tasmiṃ khaṇe tvaṃ, pañcasikha, taṃ maṃsapiṇḍaṃ gahetvā ākāse uppata, tvaṃ mātali, udake patā”ti āṇāpesi. “sādhu, devā”ti, mātali, maccho ahosi, pañcasikho sakuṇo ahosi. sakko siṅgālo hutvā maṃsapiṇḍaṃ mukhenādāya tassā sammukhaṭṭhānaṃ agamāsi. maccho udakā uppatitvā siṅgālassa purato pati. so mukhena gahitamaṃsapiṇḍaṃ chaḍḍetvā macchassatthāya pakkhandi. maccho uppatitvā udake pati, sakuṇo maṃsapiṇḍaṃ gahetvā ākāse uppati, siṅgālo ubhopi alabhitvā eḷagalāgumbaṃ olokento dummukho nisīdi. sā taṃ disvā “ayaṃ atricchatāhato neva maṃsaṃ, na macchaṃ labhī”ti kuṭaṃ bhindantī viya mahāhasitaṃ hasi. taṃ sutvā siṅgālo tatiyaṃ gāthamāha — </p>
	<p class="paratype40">130<b>.</b> </p>
	<p class="paratype21">“kāyaṃ eḷagalāgumbe, karoti ahuhāsiyaṃ. </p>
	<p class="paratype27">nayīdha naccagītaṃ vā, tāḷaṃ vā susamāhitaṃ. </p>
	<p class="paratype22">anamhikāle susoṇi, kinnu jagghasi sobhane”ti.</p>
	<p class="paratype03">tattha <b>kāya</b>nti kā ayaṃ. <b>eḷagalāgumbe</b>ti kambojigumbe. <b>ahuhāsiya</b>nti dantavidaṃsakaṃ mahāhasitaṃ vuccati, taṃ kā esā etasmiṃ gumbe karotīti pucchati. <b>nayīdha naccagītaṃ vā</b>ti imasmiṃ ṭhāne kassaci naccantassa naccaṃ vā gāyantassa gītaṃ vā hatthe susamāhite katvā vādentassa susamāhitaṃ hatthatāḷaṃ vā natthi, kaṃ disvā tvaṃ haseyyāsīti dīpeti. <b>anamhikāle</b>ti rodanakāle. <b>susoṇī</b>ti sundarasoṇi. <b>kiṃ nu jagghasī</b>ti kena kāraṇena tvaṃ rodituṃ yuttakāle arodamānāva mahāhasitaṃ hasasi. <b>sobhane</b>ti taṃ pasaṃsanto ālapati.</p>
	<p class="paratype03">taṃ sutvā sā catutthaṃ gāthamāha — </p>
	<p class="paratype40">131<b>.</b> </p>
	<p class="paratype21">“siṅgāla bāla dummedha, appapaññosi jambuka. </p>
	<p class="paratype22">jīno macchañca pesiñca, kapaṇo viya jhāyasī”ti.</p>
	<p class="paratype03">tattha <b>jīno</b>ti jānippatto hutvā. <b>pesi</b>nti maṃsapesiṃ. <b>kapaṇo viya jhāyasī</b>ti sahassabhaṇḍikaṃ parājito kapaṇo viya jhāyasi socasi cintesi.</p>
	<p class="paratype03">tato siṅgālo pañcamaṃ gāthamāha — </p>
	<p class="paratype40">132<b>.</b> </p>
	<p class="paratype21">“sudassaṃ vajjamaññesaṃ, attano pana duddasaṃ. </p>
	<p class="paratype22">jīnā patiñca jārañca, maññe tvaññeva jhāyasī”ti.</p>
	<p class="paratype03">tattha <b>tvaññeva jhāyasī</b>ti pāpadhamme dussīle ahaṃ tāva mama gocaraṃ na labhissāmi, tvaṃ pana atricchatāya hatā taṃmuhuttadiṭṭhake core paṭibaddhacittā hutvā tañca jāraṃ kuladattiyañca patiṃ jīnā, maṃ upādāya sataguṇena sahassaguṇena kapaṇatarā hutvā jhāyasi rodasi paridevasīti lajjāpetvā vippakāraṃ pāpento mahāsatto evamāha.</p>
	<p class="paratype03">sā tassa vacanaṃ sutvā gāthamāha — </p>
	<p class="paratype40">133<b>.</b> </p>
	<p class="paratype21">“evametaṃ migarāja, yathā bhāsasi jambuka. </p>
	<p class="paratype22">sā nūnāhaṃ ito gantvā, bhattu hessaṃ vasānugā”ti.</p>
	<p class="paratype03">tattha <b>nūnā</b>ti ekaṃsatthe nipāto. sā ahaṃ ito gantvā puna aññaṃ bhattāraṃ labhitvā ekaṃseneva tassa bhattu vasānugā vasavattinī bhavissāmīti.</p>
	<p class="paratype03">athassā anācārāya dussīlāya vacanaṃ sutvā sakko devarājā osānagāthamāha — </p>
	<p class="paratype40">134<b>.</b> </p>
	<p class="paratype21">“yo hare mattikaṃ thālaṃ, kaṃsathālampi so hare. </p>
	<p class="paratype22">kataṃyeva tayā pāpaṃ, punapevaṃ karissasī”ti.</p>
	<p class="paratype03">tassattho — anācāre kiṃ kathesi, yo mattikaṃ thālaṃ harati, suvaṇṇathālarajatathālādippabhedaṃ kaṃsathālampi so harateva, idañca tayā pāpaṃ katameva, na sakkā tava saddhātuṃ, sā tvaṃ punapi evaṃ karissasiyevāti. evaṃ so taṃ lajjāpetvā vippakāraṃ pāpetvā sakaṭṭhānameva agamāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.</p>
	<p class="paratype03">tadā dhanuggaho ukkaṇṭhitabhikkhu ahosi, sā itthī purāṇadutiyikā, sakko devarājā pana ahameva ahosinti. </p>
	<p class="paratype06">cūḷadhanuggahajātakavaṇṇanā catutthā. </p> 
</body>
</html>