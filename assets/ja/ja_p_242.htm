<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [236] 6. bakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[236] 6. bakajātakavaṇṇanā</h5>
	<p class="paratype03"><b>bhaddako</b> <b>vatayaṃ pakkhī</b>ti idaṃ satthā jetavane viharanto ekaṃ kuhakabhikkhuṃ ārabbha kathesi. tañhi satthā ānetvā dassitaṃ disvā “na, bhikkhave, idāneva, pubbepesa kuhakoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantapadese ekasmiṃ sare maccho hutvā mahāparivāro vasi. atheko bako “macche khādissāmī”ti sarassa āsannaṭṭhāne sīsaṃ pātetvā pakkhe pasāretvā mandamando macche olokento aṭṭhāsi tesaṃ pamādaṃ āgamayamāno. tasmiṃ khaṇe bodhisatto macchagaṇaparivuto gocaraṃ gaṇhanto taṃ ṭhānaṃ pāpuṇi. macchagaṇo taṃ bakaṃ passitvā paṭhamaṃ gāthamāha — </p>
	<p class="paratype40">171<b>.</b> </p>
	<p class="paratype21">“bhaddako vatayaṃ pakkhī, dijo kumudasannibho. </p>
	<p class="paratype22">vūpasantehi pakkhehi, mandamandova jhāyatī”ti.</p>
	<p class="paratype03">tattha <b>mandamandova jhāyatī</b>ti abalabalo viya hutvā kiñci ajānanto viya ekakova jhāyatīti. </p>
	<p class="paratype01">atha naṃ bodhisatto oloketvā dutiyaṃ gāthamāha — </p>
	<p class="paratype40">172<b>.</b> </p>
	<p class="paratype21">“nāssa sīlaṃ vijānātha, anaññāya pasaṃsatha. </p>
	<p class="paratype22">amhe dijo na pāleti, tena pakkhī na phandatī”ti.</p>
	<p class="paratype03">tattha <b>anaññāyā</b>ti ajānitvā. <b>amhe dijo na pāletī</b>ti esa dijo amhe na rakkhati na gopāyati, “kataraṃ nu kho etesu kabaḷaṃ karissāmī”ti upadhāreti. <b>tena pakkhī na phandatī</b>ti tenāyaṃ sakuṇo na phandati na calatīti. evaṃ vutte macchagaṇo udakaṃ khobhetvā bakaṃ palāpesi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā bako kuhako bhikkhu ahosi, maccharājā pana ahameva ahosin”ti. </p>
	<p class="paratype06">bakajātakavaṇṇanā chaṭṭhā. </p> 
</body>
</html>