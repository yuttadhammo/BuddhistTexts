<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [287] 7. lābhagarahajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[287] 7. lābhagarahajātakavaṇṇanā</h5>
	<p class="paratype03"><b>nānummatto</b>ti idaṃ satthā jetavane viharanto sāriputtattherassa saddhivihārikaṃ ārabbha kathesi. therassa kira saddhivihāriko theraṃ upasaṅkamitvā vanditvā ekamantaṃ nisinno “lābhuppattipaṭipadaṃ me, bhante, kathetha, kiṃ karonto cīvarādīnaṃ lābhī hotī”ti pucchi. athassa thero “āvuso, catūhaṅgehi samannāgatassa lābhasakkāro uppajjati, attano abbhantare hirottappaṃ bhinditvā sāmaññaṃ pahāya anummatteneva ummattena viya bhavitabbaṃ, pisuṇavācā vattabbā, naṭasadisena bhavitabbaṃ, vikiṇṇavācena kutūhalena bhavitabban”ti imaṃ lābhuppattipaṭipadaṃ kathesi. so taṃ paṭipadaṃ garahitvā uṭṭhāya pakkanto. thero satthāraṃ upasaṅkamitvā vanditvā taṃ pavattiṃ ācikkhi. satthā “neso, sāriputta, bhikkhu idāneva lābhaṃ garahati, pubbepesa garahiyevā”ti vatvā therena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto soḷasavassikakāleyeva tiṇṇaṃ vedānaṃ aṭṭhārasannañca sippānaṃ pariyosānaṃ patvā disāpāmokkho ācariyo hutvā pañca māṇavakasatāni sippaṃ vācesi. tatreko māṇavo sīlācārasampanno ekadivasaṃ ācariyaṃ upasaṅkamitvā “kathaṃ imesaṃ sattānaṃ lābho uppajjatī”ti lābhuppattipaṭipadaṃ pucchi. ācariyo “tāta, imesaṃ sattānaṃ catūhi kāraṇehi lābho uppajjatī”ti vatvā paṭhamaṃ gāthamāha --</p>
	<p class="paratype03"></p>
	<p class="paratype40">109<b>.</b> </p>
	<p class="paratype21">“nānummatto nāpisuṇo, nānaṭo nākutūhalo. </p>
	<p class="paratype22">mūḷhesu labhate lābhaṃ, esā te anusāsanī”ti.</p>
	<p class="paratype03">tattha <b>nānummatto</b>ti na anummatto. idaṃ vuttaṃ hoti — yathā ummattako nāma itthipurisadārikadārake disvā tesaṃ vatthālaṅkārādīni vilumpati, tato tato macchamaṃsapūvādīni balakkārena gahetvā khādati, evameva yo gihibhūto ajjhattabahiddhasamuṭṭhānaṃ hirottappaṃ pahāya kusalākusalaṃ agaṇetvā nirayabhayaṃ abhāyanto lobhābhibhūto pariyādiṇṇacitto kāmesu pamatto sandhicchedādīni sāhasikakammāni karoti, pabbajitopi hirottappaṃ pahāya kusalākusalaṃ agaṇetvā nirayabhayaṃ abhāyanto satthārā paññattaṃ sikkhāpadaṃ maddanto lobhena abhibhūto pariyādiṇṇacitto cīvarādimattaṃ nissāya attano sāmaññaṃ vijahitvā pamatto vejjakammadūtakammādīni karoti, veḷudānādīni nissāya jīvikaṃ kappeti, ayaṃ anummattopi ummattasadisattā ummatto nāma, evarūpassa khippaṃ lābho uppajjati. yo pana evaṃ anummatto lajjī kukkuccako, esa mūḷhesu apaṇḍitesu purisesu lābhaṃ na labhati, tasmā lābhatthikena ummattakena viya bhavitabbanti.</p>
	<p class="paratype03"><b>nāpisuṇo</b>ti etthāpi yo pisuṇo hoti, “asukena idaṃ nāma katan”ti rājakule pesuññaṃ upasaṃharati, so aññesaṃ yasaṃ acchinditvā attano gaṇhāti. rājānopi naṃ “ayaṃ amhesu sasasneho”ti ucce ṭhāne ṭhapenti, amaccādayopissa “ayaṃ no rājakule paribhindeyyā”ti bhayena dātabbaṃ maññanti, evaṃ etarahi pisuṇassa lābho uppajjati. yo pana apisuṇo, so mūḷhesu lābhaṃ na labhatīti evamattho veditabbo.</p>
	<p class="paratype03"><b>nānaṭo</b>ti lābhaṃ uppādentena naṭena viya bhavitabbaṃ. yathā naṭo hirottappaṃ pahāya naccagītavāditehi kīḷaṃ katvā dhanaṃ saṃharati, evameva lābhatthikena hirottappaṃ bhinditvā itthipurisadārikadārakānaṃ soṇḍasahāyena viya nānappakāraṃ keḷiṃ karontena vicaritabbaṃ. yo evaṃ anaṭo, so mūḷhesu lābhaṃ na labhati.</p>
	<p class="paratype03"><b>nākutūhalo</b>ti kutūhalo nāma vippakiṇṇavāco. rājāno hi amacce pucchanti — “asukaṭṭhāne kira ‘manusso mārito, gharaṃ viluttaṃ, paresaṃ dārā padhaṃsitā’ti suyyati, kesaṃ nu kho idaṃ kamman”ti. tattha sesesu akathentesuyeva yo uṭṭhahitvā “asuko ca asuko ca nāmā”ti vadati, ayaṃ kutūhalo nāma. rājāno tassa vacanena te purise pariyesitvā nisedhetvā “imaṃ nissāya no nagaraṃ niccoraṃ jātan”ti tassa mahantaṃ yasaṃ denti, sesāpi janā “ayaṃ no rājapurisehi puṭṭho suyuttaduyuttaṃ katheyyā”ti bhayena tasseva dhanaṃ denti, evaṃ kutūhalassa lābho uppajjati. yo pana akutūhalo, esa na mūḷhesu labhati lābhaṃ. <b>esā te anusāsanī</b>ti esā amhākaṃ santikā tuyhaṃ lābhānusiṭṭhīti.</p>
	<p class="paratype03">antevāsiko ācariyassa kathaṃ sutvā lābhaṃ garahanto — </p>
	<p class="paratype40">110<b>.</b> </p>
	<p class="paratype21">“dhiratthu taṃ yasalābhaṃ, dhanalābhañca brāhmaṇa. </p>
	<p class="paratype22">yā vutti vinipātena, adhammacaraṇena vā. </p>
	<p class="paratype40">111<b>.</b> </p>
	<p class="paratype21">“api ce pattamādāya, anagāro paribbaje. </p>
	<p class="paratype22">esāva jīvikā seyyo, yā cādhammena esanā”ti. — gāthādvayamāha.</p>
	<p class="paratype03">tattha <b>yā vuttī</b>ti yā jīvitavutti. <b>vinipātenā</b>ti attano vinipātena. <b>adhammacaraṇenā</b>ti adhammakiriyāya visamakiriyāya vadhabandhanagarahādīhi attānaṃ vinipātetvā adhammaṃ caritvā yā vutti, tañca yasadhanalābhañca sabbaṃ <b>dhiratthu</b> nindāmi garahāmi, na me etenatthoti adhippāyo. <b>pattamādāyā</b>ti bhikkhābhājanaṃ gahetvā. <b>anagāro paribbaje</b>ti ageho pabbajito hutvā careyya, na ca sappuriso kāyaduccaritādivasena adhammacariyaṃ careyya. kiṃkāraṇā? <b>esāva jīvikā seyyo. yā cādhammena esanā</b>ti, yā esā adhammena jīvikapariyesanā, tato esā pattahatthassa parakulesu bhikkhācariyāva seyyo, sataguṇena sahassaguṇena sundarataroti dasseti. </p>
	<p class="paratype01">evaṃ māṇavo pabbajjāya guṇaṃ vaṇṇetvā nikkhamitvā isipabbajjaṃ pabbajitvā dhammena bhikkhaṃ pariyesanto abhiññā ca samāpattiyo ca nibbattetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā māṇavo lābhagarahī bhikkhu ahosi, ācariyo pana ahameva ahosin”ti. </p>
	<p class="paratype06">lābhagarahajātakavaṇṇanā sattamā. </p> 
</body>
</html>