<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [351] 1. maṇikuṇḍalajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>1. maṇikuṇḍalavaggo</h4>
	<h5>[351] 1. maṇikuṇḍalajātakavaṇṇanā</h5>
	<p class="paratype03"><b>jīno</b> <b>rathassaṃ maṇikuṇḍale cā</b>ti idaṃ satthā jetavane viharanto kosalarañño antepure sabbatthasādhakaṃ paduṭṭhāmaccaṃ ārabbha kathesi. vatthu heṭṭhā vitthāritameva. idha pana bodhisatto bārāṇasirājā ahosi. paduṭṭhāmacco kosalarājānaṃ ānetvā kāsirajjaṃ gāhāpetvā bārāṇasirājānaṃ bandhāpetvā bandhanāgāre pakkhipāpesi. rājā jhānaṃ uppādetvā ākāse pallaṅkena nisīdi, corarañño sarīre ḍāho uppajji. so bārāṇasirājānaṃ upasaṅkamitvā paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“jīno rathassaṃ maṇikuṇḍale ca, putte ca dāre ca tatheva jīno. </p>
	<p class="paratype22">sabbesu bhogesu asesakesu, kasmā na santappasi sokakāle”ti.</p>
	<p class="paratype03">tattha <b>jīno rathassaṃ maṇikuṇḍale cā</b>ti mahārāja, tvaṃ rathañca assañca maṇikuṇḍalāni ca jīno, “jīno rathasse ca maṇikuṇḍale cā”tipi pāṭho. <b>asesakesū</b>ti nissesakesu.</p>
	<p class="paratype03">taṃ sutvā bodhisatto imā dve gāthā abhāsi — </p>
	<p class="paratype40">2<b>.</b> </p>
	<p class="paratype21">“pubbeva maccaṃ vijahanti bhogā, macco vā te pubbataraṃ jahāti. </p>
	<p class="paratype22">asassatā bhogino kāmakāmi, tasmā na socāmahaṃ sokakāle. </p>
	<p class="paratype40">3<b>.</b> </p>
	<p class="paratype21">“udeti āpūrati veti cando, atthaṃ tapetvāna paleti sūriyo. </p>
	<p class="paratype22">viditā mayā sattuka lokadhammā, tasmā na socāmahaṃ sokakāle”ti.</p>
	<p class="paratype03">tattha <b>pubbeva macca</b>nti maccaṃ vā bhogā pubbeva paṭhamataraññeva vijahanti, macco vā te bhoge pubbataraṃ jahāti. <b>kāmakāmī</b>ti corarājānaṃ ālapati. ambho, kāme kāmayamāna kāmakāmi bhogino nāma loke asassatā, bhogesu vā naṭṭhesu jīvamānāva abhogino honti, bhoge vā pahāya sayaṃ nassanti, tasmā ahaṃ mahājanassa sokakālepi na socāmīti attho. <b>viditā mayā sattuka lokadhammā</b>ti corarājānaṃ ālapati. ambho, sattuka, mayā lābho alābho yaso ayasotiādayo lokadhammā viditā. yatheva hi cando udeti ca pūrati ca puna ca khīyati, yathā ca sūriyo andhakāraṃ vidhamanto mahantaṃ ālokaṃ tapetvāna puna sāyaṃ atthaṃ paleti atthaṃ gacchati na dissati, evameva bhogā uppajjanti ca nassanti ca, tattha kiṃ sokena, tasmā na socāmīti attho.</p>
	<p class="paratype03">evaṃ mahāsatto corarañño dhammaṃ desetvā idāni tameva coraṃ garahanto āha — </p>
	<p class="paratype40">4<b>.</b> </p>
	<p class="paratype21">“alaso gihī kāmabhogī na sādhu, asaññato pabbajito na sādhu. </p>
	<p class="paratype22">rājā na sādhu anisammakārī, yo paṇḍito kodhano taṃ na sādhu. </p>
	<p class="paratype40">5<b>.</b> </p>
	<p class="paratype21">“nisamma khattiyo kayirā, nānisamma disampati. </p>
	<p class="paratype22">nisammakārino rāja, yaso kitti ca vaḍḍhatī”ti.</p>
	<p class="paratype03">imā pana dve gāthā heṭṭhā vitthāritāyeva. corarājā bodhisattaṃ khamāpetvā rajjaṃ paṭicchāpetvā attano janapadameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kosalarājā ānando ahosi, bārāṇasirājā pana ahameva ahosin”ti. </p>
	<p class="paratype06">maṇikuṇḍalajātakavaṇṇanā paṭhamā. </p> 
</body>
</html>