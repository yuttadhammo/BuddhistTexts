<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [86] 6. sīlavīmaṃsakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>9. apāyimhavaggo</h4>
	<h5>[86] 6. sīlavīmaṃsakajātakavaṇṇanā</h5>
	<p class="paratype03"><b>sīlaṃ</b> <b>kireva kalyāṇa</b>nti idaṃ satthā jetavane viharanto ekaṃ sīlavīmaṃsakaṃ brāhmaṇaṃ ārabbha kathesi. so kira kosalarājānaṃ nissāya jīvati tisaraṇaṃ gato akhaṇḍapañcasīlo tiṇṇaṃ vedānaṃ pāragū. rājā “ayaṃ sīlavā”ti tassa atirekasammānaṃ karoti. so cintesi “ayaṃ rājā mayhaṃ aññehi brāhmaṇehi atirekasammānaṃ karoti, ativiya maṃ garuṃ katvā passati, kiṃ nu kho esa mama jātigottakulappadesasippasampattiṃ nissāya imaṃ sammānaṃ karoti, udāhu sīlasampattiṃ, vīmaṃsissāmi tāvā”ti. so ekadivasaṃ rājūpaṭṭhānaṃ gantvā gharaṃ āgacchanto ekassa heraññikassa phalakato anāpucchitvā ekaṃ kahāpaṇaṃ gahetvā agamāsi, heraññiko brāhmaṇe garubhāvena kiñci avatvā nisīdi. punadivase dve kahāpaṇe gaṇhi, heraññiko tatheva adhivāsesi. tatiyadivase kahāpaṇamuṭṭhiṃ aggahesi, atha naṃ heraññiko “ajja te tatiyo divaso rājakuṭumbaṃ vilumpantassā”ti “rājakuṭumbavilumpakacoro me gahito”ti tikkhattuṃ viravi. atha naṃ manussā ito cito ca āgantvā “ciraṃdāni tvaṃ sīlavā viya vicarī”ti dve tayo pahāre datvā bandhitvā rañño dassesuṃ.</p>
	<p class="paratype03">rājā vippaṭisārī hutvā “kasmā, brāhmaṇa, evarūpaṃ dussīlakammaṃ karosī”ti vatvā “gacchatha, tassa rājāṇaṃ karothā”ti āha. brāhmaṇo “nāhaṃ, mahārāja, coro”ti āha. atha “kasmā rājakuṭumbikassa phalakato kahāpaṇe gaṇhī”ti? “etaṃ mayā tayi mama atisammānaṃ karonte ‘kiṃ nu kho rājā mama jātiādīni nissāya atisammānaṃ karoti, udāhu sīlaṃ nissāyā’ti vīmaṃsanatthāya kataṃ, idāni pana mayā ekaṃsena ñātaṃ. yathā sīlameva nissāya tayā mama sammāno kato, na jātiādīni. tathā hi me idāni rājāṇaṃ kāresi, svāhaṃ iminā kāraṇena ‘imasmiṃ loke sīlameva uttamaṃ sīlaṃ pamukhan’ti sanniṭṭhānaṃ gato. imassa panāhaṃ sīlassa anucchavikaṃ karonto gehe ṭhito kilese paribhuñjanto na sakkhissāmi kātuṃ, ajjeva jetavanaṃ gantvā satthu santike pabbajissāmi, pabbajjaṃ me detha, devā”ti vatvā rājānaṃ anujānāpetvā jetavanābhimukho pāyāsi.</p>
	<p class="paratype03">atha naṃ ñātisuhajjabandhavā sannipatitvā nivāretuṃ asakkontā nivattiṃsu. so satthu santikaṃ gantvā pabbajjaṃ yācitvā pabbajjañca upasampadañca labhitvā avissaṭṭhakammaṭṭhāno vipassanaṃ vaḍḍhetvā arahattaṃ patvā satthāraṃ upasaṅkamitvā “bhante, mayhaṃ pabbajjā matthakaṃ pattā”ti aññaṃ byākāsi. tassa taṃ aññabyākaraṇaṃ bhikkhusaṅghe pākaṭaṃ jātaṃ. athekadivasaṃ dhammasabhāyaṃ sannipatitā bhikkhū “āvuso, asuko nāma rañño upaṭṭhākabrāhmaṇo attano sīlaṃ vīmaṃsitvā rājānaṃ āpucchitvā pabbajitvā arahatte patiṭṭhito”ti tassa guṇaṃ kathayamānā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāni ayameva brāhmaṇo attano sīlaṃ vīmaṃsitvā pabbajitvā attano patiṭṭhaṃ akāsi, pubbepi paṇḍitā attano sīlaṃ vīmaṃsitvā pabbajitvā attano patiṭṭhaṃ kariṃsū”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa purohito ahosi dānādhimutto sīlajjhāsayo akhaṇḍapañcasīlo. rājā sesabrāhmaṇehi atirekaṃ tassa sammānaṃ karotīti sabbaṃ purimasadisameva. bodhisatte pana bandhitvā rañño santikaṃ nīyamāne ahituṇḍikā antaravīthiyaṃ sappaṃ kīḷāpentā naṅguṭṭhe gaṇhanti, gīvāya gaṇhanti, gale veṭhenti. bodhisatto te disvā “mā, tātā, evaṃ sappaṃ naṅguṭṭhe gaṇhatha, mā gīvāya gaṇhatha, mā gale veṭhetha. ayañhi vo ḍaṃsitvā jīvitakkhayaṃ pāpeyyā”ti āha. ahituṇḍikā “ayaṃ, brāhmaṇa, sappo sīlavā ācārasampanno tādiso dussīlo na hoti, tvaṃ pana attano dussīlatāya anācārena rājakuṭumbavilumpakacoroti bandhitvā nīyasī”ti āhaṃsu.</p>
	<p class="paratype03">so cintesi “sappāpi tāva aḍaṃsantā aviheṭhentā ‘sīlavanto’ti nāmaṃ labhanti, kimaṅgaṃ pana manussabhūtā. sīlameva imasmiṃ loke uttamaṃ, natthi tato uttaritaran”ti. atha naṃ netvā rañño dassesuṃ. rājā “kiṃ idaṃ, tātā”ti pucchi. “rājakuṭumbavilumpako coro, devā”ti. “tena hissa rājāṇaṃ karothā”ti. brāhmaṇo “nāhaṃ, mahārāja, coro”ti āha. “atha kasmā kahāpaṇe aggahesī”ti ca vutte purimanayeneva sabbaṃ ārocento “svāhaṃ iminā kāraṇena ‘imasmiṃ loke sīlameva uttamaṃ, sīlaṃ pāmokkhan’ti sanniṭṭhānaṃ gato”ti vatvā “tiṭṭhatu tāva idaṃ, āsīvisopi tāva aḍaṃsanto aviheṭhento ‘sīlavā’ti vattabbataṃ labhati. imināpi kāraṇena sīlameva uttamaṃ, sīlaṃ pavaran”ti sīlaṃ vaṇṇento imaṃ gāthamāha — </p>
	<p class="paratype40">86<b>.</b> </p>
	<p class="paratype21">“sīlaṃ kireva kalyāṇaṃ, sīlaṃ loke anuttaraṃ. </p>
	<p class="paratype22">passa ghoraviso nāgo, sīlavāti na haññatī”ti.</p>
	<p class="paratype03">tattha <b>sīlaṃ kirevā</b>ti kāyavācācittehi avītikkamasaṅkhātaṃ ācārasīlameva. <b>kirā</b>ti anussavavasena vadati. <b>kalyāṇa</b>nti sundarataraṃ. <b>anuttara</b>nti jeṭṭhakaṃ sabbaguṇadāyakaṃ. <b>passā</b>ti attanā diṭṭhakāraṇaṃ abhimukhaṃ karonto katheti. <b>sīlavāti na haññatī</b>ti ghoravisopi samāno aḍaṃsanāviheṭhanamattakena sīlavāti pasaṃsaṃ labhati, na haññati na vihaññatīti. imināpi kāraṇena sīlameva uttamanti.</p>
	<p class="paratype03">evaṃ bodhisatto imāya gāthāya rañño dhammaṃ desetvā kāme pahāya isipabbajjaṃ pabbajitvā himavantaṃ pavisitvā pañcābhiññā aṭṭha samāpattiyo nibbattetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, rājaparisā buddhaparisā, purohito pana ahameva ahosin”ti. </p>
	<p class="paratype06">sīlavīmaṃsakajātakavaṇṇanā chaṭṭhā. </p> 
</body>
</html>