<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [190] 10. sīlānisaṃsajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>4. asadisavaggo</h4>
	<h5>[190] 10. sīlānisaṃsajātakavaṇṇanā</h5>
	<p class="paratype03"><b>passa</b> <b>saddhāya sīlassā</b>ti idaṃ satthā jetavane viharanto ekaṃ saddhaṃ upāsakaṃ ārabbha kathesi. so kira saddho pasanno ariyasāvako ekadivasaṃ jetavanaṃ gacchanto sāyaṃ aciravatinadītīraṃ gantvā nāvike nāvaṃ tīre ṭhapetvā dhammassavanatthāya gate titthe nāvaṃ adisvā buddhārammaṇaṃ pītiṃ gahetvā nadiṃ otari, pādā udakamhi na osīdiṃsu. so pathavītale gacchanto viya vemajjhaṃ gatakāle vīciṃ passi. athassa buddhārammaṇā pīti mandā jātā, pādā osīdituṃ ārabhiṃsu, so puna buddhārammaṇaṃ pītiṃ daḷhaṃ katvā udakapiṭṭheneva gantvā jetavanaṃ pavisitvā satthāraṃ vanditvā ekamantaṃ nisīdi. satthā tena saddhiṃ paṭisanthāraṃ katvā “upāsaka, kacci maggaṃ āgacchanto appakilamathena āgatosī”ti pucchitvā “bhante, buddhārammaṇaṃ pītiṃ gahetvā udakapiṭṭhe patiṭṭhaṃ labhitvā pathaviṃ maddanto viya āgatomhī”ti vutte “na kho pana, upāsaka, tvaññeva buddhaguṇe anussaritvā patiṭṭhaṃ laddho, pubbepi upāsakā samuddamajjhe nāvāya bhinnāya buddhaguṇe anussarantā patiṭṭhaṃ labhiṃsū”ti vatvā tena yācito atītaṃ āhari.</p>
	<p class="paratype03">atīte kassapasammāsambuddhakāle sotāpanno ariyasāvako ekena nhāpitakuṭumbikena saddhiṃ nāvaṃ abhiruhi, tassa nhāpitassa bhariyā “ayya, imassa sukhadukkhaṃ tava bhāro”ti nhāpitaṃ tassa upāsakassa hatthe nikkhipi. atha sā nāvā sattame divase samuddamajjhe bhinnā, tepi dve janā ekasmiṃ phalake nipannā ekaṃ dīpakaṃ pāpuṇiṃsu. tattha so nhāpito sakuṇe māretvā pacitvā khādanto upāsakassapi deti. upāsako “alaṃ mayhan”ti na khādati. so cintesi — “imasmiṃ ṭhāne amhākaṃ ṭhapetvā tīṇi saraṇāni aññā patiṭṭhā natthī”ti. so tiṇṇaṃ ratanānaṃ guṇe anussari. athassānusarantassa tasmiṃ dīpake nibbatto nāgarājā attano sarīraṃ mahānāvaṃ katvā māpesi, samuddadevatā niyāmako ahosi, nāvā sattahi ratanehi pūrayittha, tayo kūpakā indanīlamaṇimayā ahesuṃ, suvaṇṇamayo laṅkāro, rajatamayāni yottāni, suvaṇṇamayāni yaṭṭhiphiyāni.</p>
	<p class="paratype03">samuddadevatā nāvāya ṭhatvā “atthi jambudīpagamikā”ti ghosesi. upāsako “mayaṃ gamissāmā”ti āha. tena hi ehi, nāvaṃ abhiruhāti. so nāvaṃ abhiruhitvā nhāpitaṃ pakkosi, samuddadevatā — “tuyhaññeva labbhati, na etassā”ti āha. “kiṃkāraṇā”ti? “etassa sīlaguṇācāro natthi, taṃ kāraṇaṃ. ahañhi tuyhaṃ nāvaṃ āhariṃ, na etassā”ti. “hotu, ahaṃ attanā dinnadānena rakkhitasīlena bhāvitabhāvanāya etassa pattiṃ dammī”ti. nhāpito “anumodāmi, sāmī”ti āha. devatā “idāni gaṇhissāmī”ti tampi āropetvā ubhopi jane samuddā nikkhāmetvā nadiyā bārāṇasiṃ gantvā attano ānubhāvena dvinnampi tesaṃ gehe dhanaṃ patiṭṭhapetvā “paṇḍiteheva saddhiṃ saṃsaggo nāma kātabbo. sace hi imassa nhāpitassa iminā upāsakena saddhiṃ saṃsaggo nābhavissa, samuddamajjheyeva nassissā”ti paṇḍitasaṃsaggaguṇaṃ kathayamānā imā gāthā avoca — </p>
	<p class="paratype40">79<b>.</b> </p>
	<p class="paratype21">“passa saddhāya sīlassa, cāgassa ca ayaṃ phalaṃ. </p>
	<p class="paratype22">nāgo nāvāya vaṇṇena, saddhaṃ vahatupāsakaṃ. </p>
	<p class="paratype40">80<b>.</b> </p>
	<p class="paratype21">“sabbhireva samāsetha, sabbhi kubbetha santhavaṃ. </p>
	<p class="paratype22">satañhi sannivāsena, sotthiṃ gacchati nhāpito”ti.</p>
	<p class="paratype03">tattha <b>passā</b>ti kañci aniyametvā passathāti ālapati. <b>saddhāyā</b>ti lokiyalokuttarāya saddhāya. sīlepi eseva nayo. <b>cāgassā</b>ti deyyadhammapariccāgassa ceva kilesapariccāgassa ca. <b>ayaṃ phala</b>nti idaṃ phalaṃ, guṇaṃ ānisaṃsanti attho. atha vā cāgassa ca phalaṃ passa, ayaṃ nāgo nāvāya vaṇṇenāti evampettha attho daṭṭhabbo. <b>nāvāya vaṇṇenā</b>ti nāvāya saṇṭhānena. <b>saddha</b>nti tīsu ratanesu patiṭṭhitasaddhaṃ. <b>sabbhirevā</b>ti paṇḍitehiyeva . <b>samāsethā</b>ti ekato āvaseyya, upavaseyyāti attho. <b>kubbethā</b>ti kareyya. <b>santhava</b>nti mittasanthavaṃ. taṇhāsanthavo pana kenacipi saddhiṃ na kātabbo. <b>nhāpito</b>ti nhāpitakuṭumbiko. “nahāpito”tipi pāṭho.</p>
	<p class="paratype03">evaṃ samuddadevatā ākāse ṭhatvā dhammaṃ desetvā ovaditvā nāgarājānaṃ gaṇhitvā attano vimānameva agamāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — saccapariyosāne upāsako sakadāgāmiphale patiṭṭhahi. “tadā sotāpannaupāsako parinibbāyi, nāgarājā sāriputto ahosi, samuddadevatā pana ahameva ahosin”ti. </p>
	<p class="paratype06">sīlānisaṃsajātakavaṇṇanā dasamā. </p>
	<p class="paratype06">asadisavaggo catuttho. </p>
	<p class="paratype01">tassuddānaṃ — </p>
	<p class="paratype21">asadisañca saṅgāmaṃ, vālodakaṃ giridattaṃ. </p>
	<p class="paratype27">nabhirati dadhivāhaṃ, catumaṭṭhaṃ sīhakoṭṭhaṃ. </p>
	<p class="paratype22">sīhacammaṃ sīlānisaṃsaṃ. </p> 
</body>
</html>