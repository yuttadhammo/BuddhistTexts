<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [486] 3. mahāukkusajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>14. pakiṇṇakanipāto</h3>
	<h4>[486] 3. mahāukkusajātakavaṇṇanā</h4>
	<p class="paratype01"><b>ukkā cilācā bandhantī</b>ti idaṃ satthā jetavane viharanto mittabandhakaupāsakaṃ ārabbha kathesi. so kira sāvatthiyaṃ parijiṇṇassa kulassa putto sahāyaṃ pesetvā aññataraṃ kuladhītaraṃ vārāpetvā “atthi panassa uppannakiccaṃ nittharaṇasamattho mitto vā sahāyo vā”ti vutte “natthī”ti vatvā “tena hi mitte tāva bandhatū”ti vutte tasmiṃ ovāde ṭhatvā paṭhamaṃ tāva catūhi dovārikehi saddhiṃ mettiṃ akāsi, athānupubbena nagaraguttikagaṇakamahāmattādīhi saddhiṃ mettiṃ katvā senāpatināpi uparājenāpi saddhiṃ mettiṃ akāsi. tehi pana saddhiṃ ekato hutvā raññā saddhiṃ mettiṃ akāsi. tato asītiyā mahātherehi saddhiṃ ānandattherenapi saddhiṃ ekato hutvā tathāgatena saddhiṃ mettiṃ akāsi. atha naṃ satthā saraṇesu ca sīlesu ca patiṭṭhāpesi, rājāpissa issariyamadāsi. so mittabandhakoyevāti pākaṭo jāto. athassa rājā mahantaṃ gehaṃ datvā āvāhamaṅgalaṃ kāresi. rājānaṃ ādiṃ katvā mahājano paṇṇākāre pahiṇi. athassa bhariyā raññā pahitaṃ paṇṇākāraṃ uparājassa, uparājena pahitaṃ paṇṇākāraṃ senāpatissāti etena upāyena sakalanagaravāsino ābandhitvā gaṇhi. sattame divase mahāsakkāraṃ katvā dasabalaṃ nimantetvā pañcasatassa buddhappamukhassa bhikkhusaṅghassa mahādānaṃ datvā bhattakiccāvasāne satthārā kathitaṃ anumodanaṃ sutvā ubhopi jayampatikā sotāpattiphale patiṭṭhahiṃsu.</p>
	<p class="paratype03">bhikkhū dhammasabhāyaṃ kathaṃ samuṭṭhāpesuṃ “āvuso, mittabandhakaupāsako attano bhariyaṃ nissāya tassā vacanaṃ katvā sabbehi mettiṃ katvā rañño santikā mahantaṃ sakkāraṃ labhi, tathāgatena pana saddhiṃ mettiṃ katvā ubhopi jayampatikā sotāpattiphale patiṭṭhitā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva so etaṃ mātugāmaṃ nissāya mahantaṃ yasaṃ sampatto, pubbe tiracchānayoniyaṃ nibbattopi panesa etissā vacanena bahūhi saddhiṃ mettiṃ katvā puttasokato muttoyevā”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente ekacce paccantavāsino yattha yattha bahuṃ maṃsaṃ labhanti, tattha tattha gāmaṃ nivāsetvā araññe caritvā migādayo māretvā maṃsaṃ āharitvā puttadāre posenti. tesaṃ gāmato avidūre mahājātassaro atthi. tassa dakkhiṇapasse eko senasakuṇo, pacchimapasse ekā senasakuṇī, uttarapasse sīho migarājā, pācīnapasse ukkusasakuṇarājā vasati. jātassaramajjhe pana unnataṭṭhāne kacchapo vasati. tadā seno seniṃ “bhariyā me hohī”ti vadati. atha naṃ sā āha — “atthi pana te koci mitto”ti? “natthi bhadde”ti. amhākaṃ uppannaṃ bhayaṃ vā dukkhaṃ vā haraṇasamatthaṃ mittaṃ vā sahāyaṃ vā laddhuṃ vaṭṭati, mitte tāva gaṇhāhīti. “kehi saddhiṃ mettiṃ karomi bhadde”ti? pācīnapasse vasantena ukkusarājena, uttarapasse sīhena, jātassaramajjhe kacchapena saddhiṃ mettiṃ karohīti. so tassā vacanaṃ sampaṭicchitvā tathā akāsi. tadā te ubhopi saṃvāsaṃ kappetvā tasmiṃyeva sare ekasmiṃ dīpake kadambarukkho atthi samantā udakena parikkhitto, tasmiṃ kulāvakaṃ katvā paṭivasiṃsu.</p>
	<p class="paratype03">tesaṃ aparabhāge dve sakuṇapotakā jāyiṃsu. tesaṃ pakkhesu asañjātesuyeva ekadivasaṃ te jānapadā divasaṃ araññe caritvā kiñci alabhitvā “na sakkā tucchahatthena gharaṃ gantuṃ, macche vā kacchape vā gaṇhissāmā”ti saraṃ otaritvā taṃ dīpakaṃ gantvā tassa kadambassa mūle nipajjitvā makasādīhi khajjamānā tesaṃ palāpanatthāya araṇiṃ manthetvā aggiṃ nibbattetvā dhūmaṃ kariṃsu. dhumo uggantvā sakuṇe pahari, sakuṇapotakā viraviṃsu. jānapadā taṃ sutvā “ambho, sakuṇapotakānaṃ sūyati saddo, uṭṭhetha ukkā bandhatha, chātā sayituṃ na sakkoma, sakuṇamaṃsaṃ khāditvāva sayissāmā”ti vatvā aggiṃ jāletvā ukkā bandhiṃsu. sakuṇikā tesaṃ saddaṃ sutvā “ime amhākaṃ potake khāditukāmā, mayaṃ evarūpassa bhayassa haraṇatthāya mitte gaṇhimha, sāmikaṃ ukkusarājassa santikaṃ pesessāmī”ti cintetvā “gaccha, sāmi, puttānaṃ no uppannabhayaṃ ukkusarājassa ārocehī”ti vatvā paṭhamaṃ gāthamāha — </p>
	<p class="paratype40">44<b>.</b> </p>
	<p class="paratype21">“ukkā cilācā bandhanti dīpe, pajā mamaṃ khādituṃ patthayanti. </p>
	<p class="paratype22">mittaṃ sahāyañca vadehi senaka, ācikkha ñātibyasanaṃ dijānan”ti.</p>
	<p class="paratype03">tattha <b>cilācā</b>ti jānapadā. <b>dīpe</b>ti dīpakamhi. <b>pajā mama</b>nti mama puttake. <b>senakā</b>ti senakasakuṇaṃ nāmenālapati. <b>ñātibyasana</b>nti puttānaṃ byasanaṃ. <b>dijāna</b>nti amhākaṃ ñātīnaṃ dijānaṃ idaṃ byasanaṃ ukkusarājassa santikaṃ gantvā ācikkhāhīti vadati.</p>
	<p class="paratype03">so vegena tassa vasanaṭṭhānaṃ gantvā vassitvā attano āgatabhāvaṃ jānāpetvā katokāso upasaṅkamitvā vanditvā “kiṃkāraṇā āgatosī”ti puṭṭho āgatakāraṇaṃ dassento dutiyaṃ gāthamāha — </p>
	<p class="paratype40">45<b>.</b> </p>
	<p class="paratype21">“dijo dijānaṃ pavarosi pakkhima, ukkusarāja saraṇaṃ taṃ upema. </p>
	<p class="paratype22">pajā mamaṃ khādituṃ patthayanti, luddā cilācā bhava me sukhāyā”ti.</p>
	<p class="paratype03">tattha <b>dijo</b>ti tvaṃ dijo ceva dijānaṃ pavaro ca.</p>
	<p class="paratype03">ukkusarājā “senaka mā bhāyī”ti taṃ assāsetvā tatiyaṃ gāthamāha — </p>
	<p class="paratype40">46<b>.</b> </p>
	<p class="paratype21">“mittaṃ sahāyañca karonti paṇḍitā, kāle akāle sukhamesamānā. </p>
	<p class="paratype22">karomi te senaka etamatthaṃ, ariyo hi ariyassa karoti kiccan”ti.</p>
	<p class="paratype03">tattha <b>kāle akāle</b>ti divā ca rattiñca. <b>ariyo</b>ti idha ācārāriyo adhippeto. ācārasampanno hi ācārasampannassa kiccaṃ karoteva, kimettha karaṇīyanti vadati.</p>
	<p class="paratype03">atha naṃ pucchi “kiṃ, samma, rukkhaṃ abhiruḷhā cilācā”ti? na tāva abhiruḷhā, ukkāyeva bandhantīti. tena hi tvaṃ sīghaṃ gantvā mama sahāyikaṃ assāsetvā mamāgamanabhāvaṃ ācikkhāhīti. so tathā akāsi. ukkusarājāpi gantvā kadambassa avidūre cilācānaṃ abhiruhanaṃ olokento ekasmiṃ rukkhagge nisīditvā ekassa cilācassa abhiruhanakāle tasmiṃ kulāvakassa avidūraṃ abhiruḷhe sare nimujjitvā pakkhehi ca mukhena ca udakaṃ āharitvā ukkāya upari āsiñci, sā nibbāyi. cilācā “imañca senakasakuṇapotake cassa khādissāmī”ti otaritvā puna ukkaṃ jālāpetvā abhiruhiṃsu. puna so ukkaṃ vijjhāpesi. etenupāyena baddhaṃ baddhaṃ vijjhāpentassevassa aḍḍharatto jāto. so ativiya kilami, heṭṭhāudare kilomakaṃ tanutaṃ gataṃ, akkhīni rattāni jātāni. taṃ disvā sakuṇī sāmikaṃ āha — “sāmi, ativiya kilanto ukkusarājā, etassa thokaṃ vissamanatthāya gantvā kacchaparājassa kathehī”ti. so tassā vacanaṃ sutvā ukkusaṃ upasaṅkamitvā gāthāya ajjhabhāsi — </p>
	<p class="paratype40">47<b>.</b> </p>
	<p class="paratype21">“yaṃ hoti kiccaṃ anukampakena, ariyassa ariyena kataṃ tayīdaṃ. </p>
	<p class="paratype22">attānurakkhī bhava mā aḍayhi, lacchāma putte tayi jīvamāne”ti.</p>
	<p class="paratype03">tattha <b>tayīda</b>nti tayā idaṃ, ayameva vā pāṭho.</p>
	<p class="paratype03">so tassa vacanaṃ sutvā sīhanādaṃ nadanto pañcamaṃ gāthamāha — </p>
	<p class="paratype40">48<b>.</b> </p>
	<p class="paratype21">“taveva rakkhāvaraṇaṃ karonto, sarīrabhedāpi na santasāmi. </p>
	<p class="paratype22">karonti heke sakhinaṃ sakhāro, pāṇaṃ cajantā satamesa dhammo”ti.</p>
	<p class="paratype03">chaṭṭhaṃ pana satthā abhisambuddho hutvā tassa guṇaṃ vaṇṇento āha — </p>
	<p class="paratype40">49<b>.</b> </p>
	<p class="paratype21">“sudukkaraṃ kammamakāsi, aṇḍajāyaṃ vihaṅgamo. </p>
	<p class="paratype22">atthāya kuraro putte, aḍḍharatte anāgate”ti.</p>
	<p class="paratype03">tattha <b>kuraro</b>ti ukkusarājā. <b>putte</b>ti senakassa putte rakkhanto tesaṃ atthāya <b>aḍḍharatte anāgate</b> yāva diyaḍḍhayāmā vāyāmaṃ karonto dukkaraṃ akāsi.</p>
	<p class="paratype03">senopi ukkusaṃ “thokaṃ vissamāhi, sammā”ti vatvā kacchapassa santikaṃ gantvā taṃ uṭṭhāpetvā “kiṃ, samma, āgatosī”ti vutto “evarūpaṃ nāma bhayaṃ uppannaṃ, ukkusarājā paṭhamayāmato paṭṭhāya vāyamanto kilami, tenamhi tava santikaṃ āgato”ti vatvā sattamaṃ gāthamāha — </p>
	<p class="paratype40">50<b>.</b> </p>
	<p class="paratype21">“cutāpi heke khalitā sakammunā, mittānukampāya patiṭṭhahanti. </p>
	<p class="paratype22">puttā mamaṭṭā gatimāgatosmi, atthaṃ caretho mama vāricarā”ti.</p>
	<p class="paratype03">tassattho — sāmi, ekacce hi yasato vā dhanato vā cutāpi sakammunā khalitāpi mittānaṃ anukampāya patiṭṭhahanti, mama ca puttā aṭṭā āturā, tenāhaṃ taṃ gatiṃ paṭisaraṇaṃ katvā āgatosmi, puttānaṃ jīvitadānaṃ dadanto atthaṃ me carāhi vāricarāti.</p>
	<p class="paratype03">taṃ sutvā kacchapo itaraṃ gāthamāha — </p>
	<p class="paratype40">51<b>.</b> </p>
	<p class="paratype21">“dhanena dhaññena ca attanā ca, mittaṃ sahāyañca karonti paṇḍitā. </p>
	<p class="paratype22">karomi te senaka etamatthaṃ, ariyo hi ariyassa karoti kiccan”ti.</p>
	<p class="paratype03">athassa putto avidūre nipanno pitu vacanaṃ sutvā “mā me pitā kilamatu, ahaṃ pitu kiccaṃ karissāmī”ti cintetvā navamaṃ gāthamāha — </p>
	<p class="paratype40">52<b>.</b> </p>
	<p class="paratype21">“appossukko tāta tuvaṃ nisīda, putto pitu carati atthacariyaṃ. </p>
	<p class="paratype22">ahaṃ carissāmi tavetamatthaṃ, senassa putte paritāyamāno”ti. </p>
	<p class="paratype25">atha naṃ pitā gāthāya ajjhabhāsi — </p>
	<p class="paratype40">53<b>.</b> </p>
	<p class="paratype21">“addhā hi tāta satamesa dhammo, putto pitu yaṃ care atthacariyaṃ. </p>
	<p class="paratype22">appeva maṃ disvāna pavaḍḍhakāyaṃ, senassa puttā na viheṭhayeyyun”ti.</p>
	<p class="paratype03">tattha <b>satamesa dhammo</b>ti paṇḍitānaṃ esa dhammo. <b>puttā</b>ti senassa putte cilācā na heṭhayeyyunti.</p>
	<p class="paratype03">evaṃ vatvā mahākacchapo “samma, mā bhāyi, tvaṃ purato gaccha, idānāhaṃ āgamissāmī”ti taṃ uyyojetvā udake patitvā kalalañca sevālañca saṃkaḍḍhitvā ādāya dīpakaṃ gantvā aggiṃ vijjhāpetvā nipajji. cilācā “kiṃ no senapotakehi, imaṃ kāḷakacchapaṃ parivattetvā māressāma, ayaṃ no sabbesaṃ pahossatī”ti valliyo uddharitvā jiyā gahetvā nivatthapilotikāpi mocetvā tesu tesu ṭhānesu bandhitvā kacchapaṃ parivattetuṃ na sakkonti. kacchapo te ākaḍḍhanto gantvā gambhīraṭṭhāne udake pati. tepi kacchapalobhena saddhiṃyeva patitvā udakapuṇṇāya kucchiyā kilantā nikkhamitvā “bho ekena no ukkusena yāva aḍḍharattā ukkā vijjhāpitā, idāni iminā kacchapena udake pātetvā udakaṃ pāyetvā mahodarā katamha, puna aggiṃ karitvā aruṇe uggatepi ime senakapotake khādissāmā”ti aggiṃ kātuṃ ārabhiṃsu. sakuṇī tesaṃ kathaṃ sutvā “sāmi, ime yāya kāyaci velāya amhākaṃ puttake khāditvā gamissanti, sahāyassa no sīhassa santikaṃ gacchāhī”ti āha. so taṅkhaṇaññeva sīhassa santikaṃ gantvā “kiṃ avelāya āgatosī”ti vutte ādito paṭṭhāya taṃ pavattiṃ ārocetvā ekādasamaṃ gāthamāha — </p>
	<p class="paratype40">54<b>.</b> </p>
	<p class="paratype21">“pasū manussā migavīraseṭṭha, bhayaṭṭitā seṭṭhamupabbajanti. </p>
	<p class="paratype22">puttā mamaṭṭā gatimāgatosmi, tvaṃ nosi rājā bhava me sukhāyā”ti.</p>
	<p class="paratype03">tattha <b>pasū</b>ti sabbatiracchāne āha. idaṃ vuttaṃ hoti — “sāmi, migesu vīriyena seṭṭha, sabbalokasmiñhi sabbe tiracchānāpi manussāpi bhayaṭṭitā hutvā seṭṭhaṃ upagacchanti, mama ca puttā aṭṭā āturā. tasmāhaṃ taṃ gatiṃ katvā āgatomhi, tvaṃ amhākaṃ rājā sukhāya me bhavāhī”ti.</p>
	<p class="paratype03">taṃ sutvā sīho gāthamāha — </p>
	<p class="paratype40">55<b>.</b> </p>
	<p class="paratype21">“karomi te senaka etamatthaṃ, āyāmi te taṃ disataṃ vadhāya. </p>
	<p class="paratype22">kathañhi viññū pahu sampajāno, na vāyame attajanassa guttiyā”ti.</p>
	<p class="paratype03">tattha <b>taṃ disata</b>nti taṃ disasamūhaṃ, taṃ tava paccatthikagaṇanti attho. <b>pahū</b>ti amitte hantuṃ samattho. <b>sampajāno</b>ti mittassa bhayuppattiṃ jānanto. <b>attajanassā</b>ti attasamassa aṅgasamānassa janassa, mittassāti attho.</p>
	<p class="paratype03">evañca pana vatvā “gaccha tvaṃ putte samassāsehī”ti taṃ uyyojetvā maṇivaṇṇaṃ udakaṃ maddamāno pāyāsi. cilācā taṃ āgacchantaṃ disvā “kurarena tāva amhākaṃ ukkā vijjhāpitā, tathā kacchapena amhe nivatthapilotikānampi assāmikā katā, idāni pana naṭṭhamhā, sīho no jīvitakkhayameva pāpessatī”ti maraṇabhayatajjitā yena vā tena vā palāyiṃsu. sīho āgantvā rukkhamūle na kiñci addasa. atha naṃ kuraro ca kacchapo ca seno ca upasaṅkamitvā vandiṃsu. so tesaṃ mittānisaṃsaṃ kathetvā “ito paṭṭhāya mittadhammaṃ abhinditvā appamattā hothā”ti ovaditvā pakkāmi, tepi sakaṭhānāni gatā. senasakuṇī attano putte oloketvā “mitte nissāya amhehi dārakā laddhā”ti sukhanisinnasamaye senena saddhiṃ sallapantī mittadhammaṃ pakāsamānā cha gāthā abhāsi — </p>
	<p class="paratype40">56<b>.</b> </p>
	<p class="paratype21">“mittañca kayirātha suhadayañca, ayirañca kayirātha sukhāgamāya. </p>
	<p class="paratype22">nivatthakocova sarebhihantvā, modāma puttehi samaṅgibhūtā. </p>
	<p class="paratype40">57<b>.</b> </p>
	<p class="paratype21">“sakamittassa kammena, sahāyassāpalāyino. </p>
	<p class="paratype22">kūjantamupakūjanti, lomasā hadayaṅgamaṃ. </p>
	<p class="paratype40">58<b>.</b> </p>
	<p class="paratype21">“mittaṃ sahāyaṃ adhigamma paṇḍito, so bhuñjatī putta pasuṃ dhanaṃ vā. </p>
	<p class="paratype22">ahañca puttā ca patī ca mayhaṃ, mittānukampāya samaṅgibhūtā. </p>
	<p class="paratype40">59<b>.</b> </p>
	<p class="paratype21">“rājavatā sūravatā ca attho, sampannasakhissa bhavanti hete. </p>
	<p class="paratype22">so mittavā yasavā uggatatto, asmiṃdhaloke modati kāmakāmī. </p>
	<p class="paratype40">60<b>.</b> </p>
	<p class="paratype21">“karaṇīyāni mittāni, daliddenāpi senaka. </p>
	<p class="paratype22">passa mittānukampāya, samaggamhā sañātake. </p>
	<p class="paratype40">61<b>.</b> </p>
	<p class="paratype21">“sūrena balavantena, yo mitte kurute dijo. </p>
	<p class="paratype22">evaṃ so sukhito hoti, yathāhaṃ tvañca senakā”ti.</p>
	<p class="paratype03">tattha <b>mittañcā</b>ti yaṃkiñci attano mittañca <b>suhadayañca</b> suhadayasahāyañca sāmikasaṅkhātaṃ <b>ayirañca</b> karotheva. <b>nivatthakocova sarebhihantvā</b>ti ettha <b>koco</b>ti kavaco. yathā nāma paṭimukkakavaco sare abhihanati nivāreti, evaṃ mayampi mittabalena paccatthike abhihantvā puttehi saddhiṃ modāmāti vadati. <b>sakamittassa kammenā</b>ti sakassa mittassa parakkamena. <b>sahāyassāpalāyino</b>ti sahāyassa apalāyino migarājassa. <b>lomasā</b>ti pakkhino amhākaṃ puttakā mañca tañca kūjantaṃ hadayaṅgamaṃ madhurassaraṃ nicchāretvā upakūjanti. <b>samaṅgibhūtā</b>ti ekaṭṭhāne ṭhitā.</p>
	<p class="paratype03"><b>rājavatā sūravatā ca attho</b>ti yassa sīhasadiso rājā ukkusakacchapasadisā ca sūrā mittā honti, tena rājavatā sūravatā ca attho sakkā pāpuṇituṃ. <b>bhavanti hete</b>ti yo ca sampannasakho paripuṇṇamittadhammo, tassa ete sahāyā bhavanti. <b>uggatatto</b>ti sirisobhaggena uggatasabhāvo. <b>asmiṃdhaloke</b>ti idhalokasaṅkhāte asmiṃ loke modati. <b>kāmakāmī</b>ti sāmikaṃ ālapati. so hi kāme kāmanato kāmakāmī nāma. <b>samaggamhā</b>ti samaggā jātamhā. <b>sañātake</b>ti ñātakehi puttehi saddhiṃ.</p>
	<p class="paratype03">evaṃ sā chahi gāthāhi mittadhammassa guṇakathaṃ kathesi. te sabbepi sahāyakā mittadhammaṃ abhinditvā yāvatāyukaṃ ṭhatvā yathākammaṃ gatā.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva so bhariyaṃ nissāya sukhappatto, pubbepi sukhappattoyevā”ti vatvā jātakaṃ samodhānesi — “tadā seno ca senī ca jayampatikā ahesuṃ, puttakacchapo rāhulo, pitā mahāmoggallāno, ukkuso sāriputto, sīho pana ahameva ahosin”ti. </p>
	<p class="paratype06">mahāukkusajātakavaṇṇanā tatiyā. </p> 
</body>
</html>