<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [542] 5. umaṅgajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(chaṭṭho bhāgo)</h2>
	<h3>22. mahānipāto</h3>
	<h4>[542] 5. umaṅgajātakavaṇṇanā</h4>
	<p class="paratype03"><b>pañcālo</b> <b>sabbasenāyā</b>ti idaṃ satthā jetavane viharanto paññāpāramiṃ ārabbha kathesi. ekadivasañhi bhikkhū dhammasabhāyaṃ sannisinnā tathāgatassa paññāpāramiṃ vaṇṇayantā nisīdiṃsu “mahāpañño, āvuso, tathāgato puthupañño gambhīrapañño hāsapañño javanapañño tikkhapañño nibbedhikapañño parappavādamaddano, attano paññānubhāvena kūṭadantādayo brāhmaṇe, sabhiyādayo paribbājake, aṅgulimālādayo core, āḷavakādayo yakkhe, sakkādayo deve, bakādayo brahmāno ca dametvā nibbisevane akāsi, bahujanakāye pabbajjaṃ datvā maggaphalesu patiṭṭhāpesi, evaṃ mahāpañño, āvuso, satthā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, tathāgato idāneva paññavā, atītepi aparipakke ñāṇe bodhiñāṇatthāya cariyaṃ carantopi paññavāyevā”ti vatvā tehi yācito atītaṃ āhari.</p>
	<p class="paratype03">atīte videharaṭṭhe mithilāyaṃ vedeho nāma rājā rajjaṃ kāresi. tassa atthadhammānusāsakā cattāro paṇḍitā ahesuṃ senako, pukkuso, kāmindo, devindo cāti. tadā rājā bodhisattassa paṭisandhiggahaṇadivase paccūsakāle evarūpaṃ supinaṃ addasa — rājaṅgaṇe catūsu koṇesu cattāro aggikkhandhā mahāpākārappamāṇā uṭṭhāya pajjalanti. tesaṃ majjhe khajjopanakappamāṇo aggikkhando uṭṭhahitvā taṅkhaṇaññeva cattāro aggikkhandhe atikkamitvā yāva brahmalokā uṭṭhāya sakalacakkavāḷaṃ obhāsetvā ṭhito, bhūmiyaṃ patito sāsapabījamattampi paññāyati. taṃ sadevakā lokā samārakā sabrahmakā gandhamālādīhi pūjenti, mahājano jālantareneva carati, lomakūpamattampi uṇhaṃ na gaṇhāti. rājā imaṃ supinaṃ disvā bhītatasito uṭṭhāya “kiṃ nu kho me bhavissatī”ti cintento nisinnakova aruṇaṃ uṭṭhāpesi.</p>
	<p class="paratype03">cattāropi paṇḍitā pātovāgantvā “kacci, deva, sukhaṃ sayitthā”ti sukhaseyyaṃ pucchiṃsu. so “kuto me sukhaseyyaṃ laddhan”ti vatvā “evarūpo me supino diṭṭho”ti sabbaṃ kathesi. atha naṃ senakapaṇḍito “mā bhāyi, mahārāja, maṅgalasupino esa, vuddhi vo bhavissatī”ti vatvā “kiṃ kāraṇā ācariyā”ti vutte “mahārāja, amhe cattāro paṇḍite abhibhavitvā añño vo pañcamo paṇḍito uppajjissati, mayañhi cattāro paṇḍitā cattāro aggikkhandhā viya, tesaṃ majjhe uppanno aggikkhandho viya añño pañcamo paṇḍito uppajjissati, so sadevake loke asadiso bhavissatī”ti vatvā “idāni panesa kuhin”ti vutte “mahārāja, ajja tassa paṭisandhiggahaṇena vā mātukucchito nikkhamanena vā bhavitabban”ti attano sippabalena dibbacakkhunā diṭṭho viya byākāsi. rājāpi tato paṭṭhāya taṃ vacanaṃ anussari.</p>
	<p class="paratype03">mithilāyaṃ pana catūsu dvāresu pācīnayavamajjhako, dakkhiṇayavamajjhako, pacchimayavamajjhako, uttarayavamajjhakoti cattāro gāmā ahesuṃ. tesu pācīnayavamajjhake sirivaḍḍhano nāma seṭṭhi paṭivasati, sumanadevī nāmassa bhariyā ahosi. mahāsatto taṃ divasaṃ raññā supinassa diṭṭhavelāya tāvatiṃsabhavanato cavitvā tassā kucchimhi paṭisandhiṃ gaṇhi. tasmiṃyeva kāle aparepi devaputtasahassā tāvatiṃsabhavanato cavitvā tasmiṃyeva gāme seṭṭhānuseṭṭhīnaṃ kulesu paṭisandhiṃ gaṇhiṃsu. sumanadevīpi dasamāsaccayena suvaṇṇavaṇṇaṃ puttaṃ vijāyi. tasmiṃ khaṇe sakko manussalokaṃ olokento mahāsattassa mātukucchito nikkhamanabhāvaṃ ñatvā “imaṃ buddhaṅkuraṃ sadevake loke pākaṭaṃ kātuṃ vaṭṭatī”ti mahāsattassa mātukucchito nikkhantakkhaṇe adissamānakāyena gantvā tassa hatthe ekaṃ osadhaghaṭikaṃ ṭhapetvā sakaṭṭhānameva gato. mahāsatto taṃ muṭṭhiṃ katvā gaṇhi. tasmiṃ pana mātukucchito nikkhante mātu appamattakampi dukkhaṃ nāhosi, dhamakaraṇato udakamiva sukhena nikkhami.</p>
	<p class="paratype03">sā tassa hatthe osadhaghaṭikaṃ disvā “tāta, kiṃ te laddhan”ti āha. “osadhaṃ, ammā”ti dibbosadhaṃ mātu hatthe ṭhapesi. ṭhapetvā ca pana “amma, idaṃ osadhaṃ yena kenaci ābādhena ābādhikānaṃ dethā”ti āha. sā tuṭṭhapahaṭṭhā sirivaḍḍhanaseṭṭhino ārocesi. tassa pana sattavassiko sīsābādho atthi. so tuṭṭhapahaṭṭho hutvā “ayaṃ mātukucchito jāyamāno osadhaṃ gahetvā āgato, jātakkhaṇeyeva mātarā saddhiṃ kathesi, evarūpena puññavatā dinnaṃ osadhaṃ mahānubhāvaṃ bhavissatī”ti cintetvā taṃ osadhaṃ gahetvā nisadāyaṃ ghaṃsitvā thokaṃ nalāṭe makkhesi. tasmiṃ khaṇe tassa sattavassiko sīsābādho padumapattato udakaṃ viya nivattitvā gato. so “mahānubhāvaṃ osadhan”ti somanassappatto ahosi. mahāsattassa osadhaṃ gahetvā āgatabhāvo sabbattha pākaṭo jāto. ye keci ābādhikā, sabbe seṭṭhissa gehaṃ gantvā osadhaṃ yācanti. sabbesaṃ nisadāyaṃ ghaṃsitvā thokaṃ gahetvā udakena āḷoletvā deti . dibbosadhena sarīre makkhitamatteyeva sabbābādhā vūpasammanti. sukhitā manussā “sirivaḍḍhanaseṭṭhino gehe osadhassa mahanto ānubhāvo”ti vaṇṇayantā pakkamiṃsu. mahāsattassa pana nāmaggahaṇadivase mahāseṭṭhi “mama puttassa ayyakādīnaṃ na nāmena attho atthi, jāyamānassa osadhaṃ gahetvā āgatattā osadhanāmakova hotū”ti vatvā “mahosadhakumāro”tvevassa nāmamakāsi.</p>
	<p class="paratype03">idañcassa ahosi “mama putto mahāpuñño, na ekakova nibbattissati, iminā saddhiṃ jātadārakehi bhavitabban”ti. so olokāpento dārakasahassānaṃ nibbattabhāvaṃ sutvā sabbesampi kumārakānaṃ piḷandhanāni datvā dhātiyo dāpesi “puttassa me upaṭṭhākā bhavissantī”ti. bodhisattena saddhiṃyeva tesaṃ maṅgalaṭṭhāne maṅgalaṃ kāresi. dārake alaṅkaritvā mahāsattassa upaṭṭhātuṃ ānenti. bodhisatto tehi saddhiṃ kīḷanto vaḍḍhitvā sattavassikakāle suvaṇṇapaṭimā viya abhirūpo ahosi. athassa gāmamajjhe tehi saddhiṃ kīḷantassa hatthiassādīsu āgacchantesu kīḷāmaṇḍalaṃ bhijjati. vātātapapaharaṇakāle dārakā kilamanti. ekadivasañca tesaṃ kīḷantānaṃyeva akālamegho uṭṭhahi. taṃ disvā nāgabalo bodhisatto dhāvitvā ekasālaṃ pāvisi. itare dārakā pacchato dhāvantā aññamaññassa pādesu paharitvā upakkhalitvā patitā jaṇṇukabhedādīni pāpuṇiṃsu. bodhisattopi “imasmiṃ ṭhāne kīḷāsālaṃ kātuṃ vaṭṭati, evaṃ vāte vā vasse vā ātape vā āgate na kilamissāmā”ti cintetvā te dārake āha — “sammā, imasmiṃ ṭhāne vāte vā vasse vā ātape vā āgate ṭhānanisajjasayanakkhamaṃ ekaṃ sālaṃ kāressāma, ekekaṃ kahāpaṇaṃ āharathā”ti. te tathā kariṃsu.</p>
	<p class="paratype03">mahāsatto mahāvaḍḍhakiṃ pakkosāpetvā “imasmiṃ ṭhāne sālaṃ karohī”ti sahassaṃ adāsi. so “sādhū”ti sampaṭicchitvā sahassaṃ gahetvā khāṇukaṇṭake koṭṭetvā bhūmiṃ samaṃ kāretvā suttaṃ pasāresi. mahāsatto tassa suttapasāraṇavidhānaṃ anārādhento “ācariya, evaṃ apasāretvā sādhukaṃ pasārehī”ti āha. sāmi, ahaṃ attano sippānurūpena pasāresiṃ, ito aññaṃ na jānāmīti. ‘ettakaṃ ajānanto tvaṃ amhākaṃ dhanaṃ gahetvā sālaṃ kathaṃ karissasi, āhara, suttaṃ pasāretvā te dassāmī”ti āharāpetvā sayaṃ suttaṃ pasāresi. taṃ vissakammadevaputtassa pasāritaṃ viya ahosi. tato vaḍḍhakiṃ āha “evaṃ pasāretuṃ sakkhissasī”ti? “na sakkhissāmī”ti. “mama vicāraṇāya pana kātuṃ sakkhissasī”ti. “sakkhissāmi, sāmī”ti. mahāsatto yathā tassā sālāya ekasmiṃ padese anāthānaṃ vasanaṭṭhānaṃ hoti, ekasmiṃ anāthānaṃ itthīnaṃ vijāyanaṭṭhānaṃ, ekasmiṃ āgantukasamaṇabrāhmaṇānaṃ vasanaṭṭhānaṃ, ekasmiṃ āgantukamanussānaṃ vasanaṭṭhānaṃ, ekasmiṃ āgantukavāṇijānaṃ bhaṇḍaṭṭhapanaṭṭhānaṃ hoti, tathā sabbāni ṭhānāni bahimukhāni katvā sālaṃ vicāresi. tattheva kīḷāmaṇḍalaṃ, tattheva vinicchayaṃ, tattheva dhammasabhaṃ kāresi. katipāheneva niṭṭhitāya sālāya cittakāre pakkosāpetvā sayaṃ vicāretvā ramaṇīyaṃ cittakammaṃ kāresi. sālā sudhammādevasabhāpaṭibhāgā ahosi.</p>
	<p class="paratype03">tato “na ettakena sālā sobhati, pokkharaṇiṃ pana kāretuṃ vaṭṭatī”ti pokkharaṇiṃ khaṇāpetvā iṭṭhakavaḍḍhakiṃ pakkosāpetvā sayaṃ vicāretvā sahassavaṅkaṃ satatitthaṃ pokkharaṇiṃ kāresi. sā pañcavidhapadumasañchannā nandāpokkharaṇī viya ahosi. tassā tīre pupphaphaladhare nānārukkhe ropāpetvā nandanavanakappaṃ uyyānaṃ kāresi. tameva ca sālaṃ nissāya dhammikasamaṇabrāhmaṇānañceva āgantukagamikādīnañca dānavattaṃ paṭṭhapesi. tassa sā kiriyā sabbattha pākaṭā ahosi . bahū manussā osaranti. mahāsatto sālāya nisīditvā sampattasampattānaṃ kāraṇākāraṇaṃ yuttāyuttaṃ kathesi, vinicchayaṃ ṭhapesi, buddhuppādakālo viya ahosi.</p>
	<p class="paratype03">vedeharājāpi sattavassaccayena “cattāro paṇḍitā ‘amhe abhibhavitvā pañcamo paṇḍito uppajjissatī’ti me kathayiṃsu, kattha so etarahī”ti saritvā “tassa vasanaṭṭhānaṃ jānāthā”ti catūhi dvārehi cattāro amacce pesesi. sesadvārehi nikkhantā amaccā mahāsattaṃ na passiṃsu. pācīnadvārena nikkhanto amacco pana sālādīni disvā “paṇḍitena nāma imissā sālāya kārakena vā kārāpakena vā bhavitabban”ti cintetvā manusse pucchi “ayaṃ sālā kataravaḍḍhakinā katā”ti? manussā “nāyaṃ vaḍḍhakinā katā, sirivaḍḍhanaseṭṭhiputtena mahosadhapaṇḍitena attano paññābalena vicāretvā katā”ti vadiṃsu. “kativasso pana paṇḍito”ti? “paripuṇṇasattavasso”ti. amacco raññā diṭṭhasupinadivasato paṭṭhāya vassaṃ gaṇetvā “rañño diṭṭhasupinena sameti, ayameva so paṇḍito”ti rañño dūtaṃ pesesi “deva, pācīnayavamajjhakagāme sirivaḍḍhanaseṭṭhiputto mahosadhapaṇḍito nāma sattavassikova samāno evarūpaṃ nāma sālaṃ vicāresi, pokkharaṇiṃ uyyānañca kāresi, imaṃ paṇḍitaṃ gahetvā ānemī”ti. rājā taṃ kathaṃ sutvāva tuṭṭhacitto hutvā senakaṃ pakkosāpetvā tamatthaṃ ārocetvā “kiṃ, ācariya, ānema paṇḍitan”ti pucchi. so lābhaṃ maccharāyanto “mahārāja, sālādīnaṃ kārāpitamattena paṇḍito nāma na hoti, yo koci etāni kāreti, appamattakaṃ etan”ti āha. so tassa kathaṃ sutvā “bhavitabbamettha kāraṇenā”ti tuṇhī hutvā “tattheva vasanto paṇḍitaṃ vīmaṃsatū”ti amaccassa dūtaṃ paṭipesesi. taṃ sutvā amacco tattheva vasanto paṇḍitaṃ vīmaṃsi. </p>
	<p class="paratype06">sattadārakapañho </p>
	<p class="paratype01">tatridaṃ vīmaṃsanuddānaṃ — </p>
	<p class="paratype21">“maṃsaṃ goṇo ganthi suttaṃ, putto goto rathena ca. </p>
	<p class="paratype27">daṇḍo sīsaṃ ahī ceva, kukkuṭo maṇi vijāyanaṃ. </p>
	<p class="paratype22">odanaṃ vālukañcāpi, taḷākuyyānaṃ gadrabho maṇī”ti.</p>
	<p class="paratype03">tattha <b>maṃsa</b>nti ekadivasaṃ bodhisatte kīḷāmaṇḍalaṃ gacchante eko seno sūnaphalakato maṃsapesiṃ gahetvā ākāsaṃ pakkhandi. taṃ disvā dārakā “maṃsapesiṃ chaḍḍāpessāmā”ti senaṃ anubandhiṃsu. seno ito cito ca dhāvati. te uddhaṃ oloketvā tassa pacchato pacchato gacchantā pāsāṇādīsu upakkhalitvā kilamanti. atha ne paṇḍito āha “chaḍḍāpessāmi nan”ti. “chaḍḍāpehi sāmī”ti. “tena hi passathā”ti so uddhaṃ anoloketvāva vātavegena dhāvitvā senassa chāyaṃ akkamitvā pāṇiṃ paharitvā mahāravaṃ ravi. tassa tejena so saddo senassa kucchiyaṃ vinivijjhitvā nicchārito viya ahosi. so bhīto maṃsaṃ chaḍḍesi. mahāsatto chaḍḍitabhāvaṃ ñatvā chāyaṃ olokentova bhūmiyaṃ patituṃ adatvā ākāseyeva sampaṭicchi. taṃ acchariyaṃ disvā mahājano nadanto vagganto apphoṭento mahāsaddaṃ akāsi. amacco taṃ pavattiṃ ñatvā rañño dūtaṃ pesesi “paṇḍito iminā upāyena maṃsapesiṃ chaḍḍāpesi, idaṃ devo jānātū”ti. taṃ sutvā rājā senakaṃ pucchi “kiṃ, senaka, ānema paṇḍitan”ti? so cintesi “tassa idhāgatakālato paṭṭhāya mayaṃ nippabhā bhavissāma, atthibhāvampi no rājā na jānissati, na taṃ ānetuṃ vaṭṭatī”ti. so balavalābhamacchariyatāya “mahārāja, ettakena paṇḍito nāma na hoti, appamattakaṃ kiñci etan”ti āha. rājā majjhattova hutvā “tattheva naṃ vīmaṃsatū”ti puna pesesi.</p>
	<p class="paratype03"><b>goṇo</b>ti eko pācīnayavamajjhakagāmavāsī puriso “vasse patite kasissāmī”ti gāmantarato goṇe kiṇitvā ānetvā gehe vasāpetvā punadivase gocaratthāya tiṇabhūmiṃ ānetvā goṇapiṭṭhe nisinno kilantarūpo otaritvā rukkhamūle nipannova niddaṃ okkami. tasmiṃ khaṇe eko coro goṇe gahetvā palāyi. so pabujjhitvā goṇe apassanto ito cito ca oloketvā goṇe gahetvā palāyantaṃ coraṃ disvā vegena pakkhanditvā “kuhiṃ me goṇe nesī”ti āha. “mama goṇe attano icchitaṭṭhānaṃ nemī”ti. tesaṃ vivādaṃ sutvā mahājano sannipati. paṇḍito tesaṃ sālādvārena gacchantānaṃ saddaṃ sutvā ubhopi pakkosāpetvā tesaṃ kiriyaṃ disvāva “ayaṃ coro, ayaṃ goṇasāmiko”ti jānāti. jānantopi “kasmā vivadathā”ti pucchi. goṇasāmiko āha — “sāmi, ime ahaṃ asukagāmato asukassa nāma hatthato kiṇitvā ānetvā gehe vasāpetvā gocaratthāya tiṇabhūmiṃ nesiṃ, tattha mama pamādaṃ disvā ayaṃ goṇe gahetvā palāyi. svāhaṃ ito cito ca olokento imaṃ disvā anubandhitvā gaṇhiṃ, asukagāmavāsino mayā etesaṃ kiṇitvā gahitabhāvaṃ jānantī”ti. coro pana “mamete gharajātikā, ayaṃ musā bhaṇatī”ti āha.</p>
	<p class="paratype03">atha ne paṇḍito “ahaṃ vo aḍḍaṃ dhammena vinicchinissāmi, ṭhassatha me vinicchaye”ti pucchitvā “āma, sāmi, ṭhassāmā”ti vutte “mahājanassa manaṃ gaṇhituṃ vaṭṭatī”ti paṭhamaṃ coraṃ pucchi “tayā ime goṇā kiṃ khādāpitā kiṃ pāyitā”ti? “yāguṃ pāyitā tilapiṭṭhañca māse ca khādāpitā”ti. tato goṇasāmikaṃ pucchi. so āha — “sāmi, kuto me duggatassa yāguādīni laddhāni, tiṇameva khādāpitā”ti. paṇḍito tesaṃ kathaṃ parisaṃ gāhāpetvā piyaṅgupattāni āharāpetvā koṭṭāpetvā udakena maddāpetvā goṇe pāyesi. goṇā tiṇameva chaḍḍayiṃsu. paṇḍito “passathetan”ti mahājanassa dassetvā coraṃ pucchi “tvaṃ corosi, na corosī”ti? so “coromhī”ti āha. “tena hi tvaṃ ito paṭṭhāya mā evarūpamakāsī”ti ovadi. bodhisattassa parisā pana taṃ hatthapādehi koṭṭetvā dubbalamakāsi. atha naṃ paṇḍito “diṭṭhadhammeyeva tāva imaṃ dukkhaṃ labhasi, samparāye pana nirayādīsu mahādukkhaṃ anubhavissasi, samma, tvaṃ ito paṭṭhāya pajahetaṃ kamman”ti vatvā tassa pañca sīlāni adāsi. amacco taṃ pavattiṃ yathābhūtaṃ rañño ārocāpesi. rājā senakaṃ pucchi “kiṃ, senaka, ānema paṇḍitan”ti. “goṇāḍḍaṃ nāma, mahārāja, ye keci vinicchinanti, āgamehi tāvā”ti vutte rājā majjhatto hutvā puna tatheva sāsanaṃ pesesi. sabbaṭṭhānesupi evaṃ veditabbaṃ. ito paraṃ pana uddānamattameva vibhajitvā dassayissāmāti.</p>
	<p class="paratype03"><b>ganthī</b>ti ekā duggatitthī nānāvaṇṇehi suttehi ganthike bandhitvā kataṃ suttaganthitapiḷandhanaṃ gīvato mocetvā sāṭakassa upari ṭhapetvā nhāyituṃ paṇḍitena kāritapokkharaṇiṃ otari. aparā taruṇitthī taṃ disvā lobhaṃ uppādetvā ukkhipitvā “amma, ativiya sobhanaṃ idaṃ kittakena te kataṃ, ahampi attano evarūpaṃ karissāmi, gīvāya piḷandhitvā pamāṇaṃ tāvassa upadhāremī”ti vatvā tāya ujucittatāya “upadhārehī”ti vutte gīvāya piḷandhitvā pakkāmi. itarā taṃ disvā sīghaṃ uttaritvā sāṭakaṃ nivāsetvā upadhāvitvā “kahaṃ me piḷandhanaṃ gahetvā palāyissasī”ti sāṭake gaṇhi. itarā “nāhaṃ tava santakaṃ gaṇhāmi, mama gīvāyameva piḷandhanan”ti āha. mahājano taṃ sutvā sannipati. paṇḍito dārakehi saddhiṃ kīḷanto tāsaṃ kalahaṃ katvā sālādvārena gacchantīnaṃ saddaṃ sutvā “kiṃ saddo eso”ti pucchitvā ubhinnaṃ kalahakāraṇaṃ sutvā pakkosāpetvā ākāreneva coriñca acoriñca ñatvāpi tamatthaṃ pucchitvā “ahaṃ vo dhammena vinicchinissāmi, mama vinicchaye ṭhassathā”ti vatvā “āma, ṭhassāma, sāmī”ti vutte paṭhamaṃ coriṃ pucchi “tvaṃ imaṃ piḷandhanaṃ piḷandhantī kataragandhaṃ vilimpasī”ti? “ahaṃ niccaṃ sabbasaṃhārakaṃ vilimpāmī”ti. sabbasaṃhārako nāma sabbagandhehi yojetvā katagandho. tato itaraṃ pucchi. sā āha “kuto, sāmi, laddho duggatāya mayhaṃ sabbasaṃhārako, ahaṃ niccaṃ piyaṅgupupphagandhameva vilimpāmī”ti. paṇḍito udakapātiṃ āharāpetvā taṃ piḷandhanaṃ tattha pakkhipāpetvā gandhikaṃ pakkosāpetvā “etaṃ gandhaṃ upasiṅghitvā asukagandhabhāvaṃ jānāhī”ti āha. so upasiṅghanto piyaṅgupupphabhāvaṃ ñatvā imaṃ ekakanipāte gāthamāha — </p>
	<p class="paratype21">“sabbasaṃhārako natthi, suddhaṃ kaṅgu pavāyati. </p>
	<p class="paratype22">alikaṃ bhāsatiyaṃ dhuttī, saccamāhu mahallikā”ti. (jā. 1.1.110).</p>
	<p class="paratype03">tattha <b>dhuttī</b>ti dhuttikā. <b>āhū</b>ti āha, ayameva vā pāṭho.</p>
	<p class="paratype03">evaṃ mahāsatto taṃ kāraṇaṃ mahājanaṃ jānāpetvā “tvaṃ corīsi, na corīsī”ti pucchitvā coribhāvaṃ paṭijānāpesi. tato paṭṭhāya mahāsattassa paṇḍitabhāvo pākaṭo jāto.</p>
	<p class="paratype03"><b>sutta</b>nti ekā kappāsakkhettarakkhikā itthī kappāsakkhettaṃ rakkhantī tattheva parisuddhaṃ kappāsaṃ gahetvā sukhumasuttaṃ kantitvā guḷaṃ katvā ucchaṅge ṭhapetvā gāmaṃ āgacchantī “paṇḍitassa pokkharaṇiyaṃ nhāyissāmī”ti tīraṃ gantvā sāṭakaṃ muñcitvā sāṭakassa upari suttaguḷaṃ ṭhapetvā otaritvā pokkharaṇiyaṃ nhāyati. aparā taṃ disvā luddhacittatāya taṃ gahetvā “aho manāpaṃ suttaṃ, amma, tayā katan”ti accharaṃ paharitvā olokentī viya ucchaṅge katvā pakkāmi. sesaṃ purimanayeneva vitthāretabbaṃ. paṇḍito paṭhamaṃ coriṃ pucchi “tvaṃ guḷaṃ karontī anto kiṃ pakkhipitvā akāsī”ti? “kappāsaphalaṭṭhimeva sāmī”ti. tato itaraṃ pucchi. sā “sāmi timbaruaṭṭhin”ti āha. so ubhinnaṃ vacanaṃ parisaṃ gāhāpetvā suttaguḷaṃ nibbeṭhāpetvā timbaruaṭṭhiṃ disvā taṃ coribhāvaṃ saṃpaṭicchāpesi. mahājano haṭṭhatuṭṭho “suvinicchito aḍḍo”ti sādhukārasahassāni pavattesi.</p>
	<p class="paratype03"><b>putto</b>ti ekadivasaṃ ekā itthī puttaṃ ādāya mukhadhovanatthāya paṇḍitassa pokkharaṇiṃ gantvā puttaṃ nhāpetvā attano sāṭake nisīdāpetvā attano mukhaṃ dhovituṃ otari. tasmiṃ khaṇe ekā yakkhinī taṃ dārakaṃ disvā khāditukāmā hutvā itthivesaṃ gahetvā “sahāyike, sobhati vatāyaṃ dārako, taveso putto”ti pucchitvā “āmā”ti vutte “pāyemi nan”ti vatvā “pāyehī”ti vuttā taṃ gahetvā thokaṃ kīḷāpetvā ādāya palāyi. itarā taṃ disvā dhāvitvā “kuhiṃ me puttaṃ nesī”ti gaṇhi. yakkhinī “kuto tayā putto laddho, mameso putto”ti āha. tā kalahaṃ karontiyo sālādvārena gacchanti. paṇḍito taṃ kalahasaddaṃ sutvā pakkosāpetvā “kimetan”ti pucchi. tā tassa etamatthaṃ ārocesuṃ. taṃ sutvā mahāsatto akkhīnaṃ animisatāya ceva rattatāya ca nirāsaṅkatāya ca chāyāya abhāvatāya ca “ayaṃ yakkhinī”ti ñatvāpi “mama vinicchaye ṭhassathā”ti vatvā “āma, ṭhassāmā”ti vutte bhūmiyaṃ lekhaṃ kaḍḍhayitvā lekhāmajjhe dārakaṃ nipajjāpetvā yakkhiniṃ hatthesu, mātaraṃ pādesu gāhāpetvā “dvepi kaḍḍhitvā gaṇhatha, kaḍḍhituṃ sakkontiyā eva putto”ti āha.</p>
	<p class="paratype03">tā ubhopi kaḍḍhiṃsu. dārako kaḍḍhiyamāno dukkhappatto hutvā viravi. mātā hadayena phalitena viya hutvā puttaṃ muñcitvā rodamānā aṭṭhāsi. paṇḍito mahājanaṃ pucchi “ambho, dārake, mātu hadayaṃ mudukaṃ hoti, udāhu amātū”ti. “mātu hadayaṃ mudukaṃ hotī”ti. “kiṃ dāni dārakaṃ gahetvā ṭhitā mātā hoti, udāhu vissajjetvā ṭhitā”ti? “vissajjetvā ṭhitā paṇḍitā”ti. “imaṃ pana dārakacoriṃ tumhe jānāthā”ti? “na jānāma, paṇḍitā”ti. atha ne paṇḍito āha — “yakkhinī esā, etaṃ khādituṃ gaṇhī”ti. “kathaṃ jānāsi, paṇḍitā”ti. “akkhīnaṃ animisatāya ceva rattatāya ca nirāsaṅkatāya ca chāyāya abhāvena ca nikkaruṇatāya cā”ti. atha naṃ pucchi “kāsi tvan”ti? “yakkhinīmhi sāmī”ti. “kasmā imaṃ dārakaṃ gaṇhī”ti? “khādituṃ gaṇhāmi, sāmī”ti. “andhabāle, tvaṃ pubbepi pāpakammaṃ katvā yakkhinī jātāsi, idāni punapi pāpaṃ karosi, aho andhabālāsī”ti vatvā taṃ pañcasīlesu patiṭṭhāpetvā “ito paṭṭhāya evarūpaṃ pāpakammaṃ mā akāsī”ti vatvā taṃ uyyojesi. dārakamātāpi dārakaṃ labhitvā “ciraṃ jīvatu sāmī”ti paṇḍitaṃ thometvā puttaṃ ādāya pakkāmi.</p>
	<p class="paratype03"><b>goto</b>ti eko kira lakuṇḍakattā goto, kāḷavaṇṇatā ca kāḷoti gotakāḷo nāma puriso sattasaṃvaccharāni kammaṃ katvā bhariyaṃ labhi. sā nāmena dīghatālā nāma. so ekadivasaṃ taṃ āmantetvā “bhadde, pūvakhādanīyaṃ pacāhi, mātāpitaro daṭṭhuṃ gamissāmā”ti vatvā “kiṃ te mātāpitūhī”ti tāya paṭikkhittopi yāvatatiyaṃ vatvā pūvakhādanīyaṃ pacāpetvā pātheyyañceva paṇṇākārañca ādāya tāya saddhiṃ maggaṃ paṭipanno antarāmagge uttānavāhiniṃ ekaṃ nadiṃ addasa. te pana dvepi udakabhīrukajātikāva, tasmā taṃ uttarituṃ avisahantā tīre aṭṭhaṃsu. tadā dīghapiṭṭhi nāmeko duggatapuriso anuvicaranto taṃ ṭhānaṃ pāpuṇi. atha naṃ te disvā pucchiṃsu “samma, ayaṃ nadī gambhīrā uttānā”ti. so tesaṃ kathaṃ sutvā udakabhīrukabhāvaṃ ñatvā “samma, ayaṃ nadī gambhīrā bahucaṇḍamacchākiṇṇā”ti āha. “samma, kathaṃ tvaṃ gamissasī”ti? so āha — “saṃsumāramakarānaṃ amhehi paricayo atthi, tena te amhe na viheṭhentī”ti. “tena hi, samma, amhepi nehī”ti. so “sādhū”ti sampaṭicchi. athassa te khajjabhojanaṃ adaṃsu. so katabhattakicco “samma, kaṃ paṭhamaṃ nemī”ti pucchi. so āha — “tava sahāyikaṃ paṭhamaṃ nehi, maṃ pacchā nehī”ti. so “sādhū”ti sampaṭicchitvā taṃ khandhe katvā pātheyyañceva paṇṇākārañca gahetvā nadiṃ otaritvā thokaṃ gantvā ukkuṭiko nisīditvā pakkāmi.</p>
	<p class="paratype03">gotakāḷo tīre ṭhitova “gambhīrāvatāyaṃ nadī, evaṃ dīghassapi nāma evarūpā, mayhaṃ pana apasayhāva bhavissatī”ti cintesi. itaropi taṃ nadīmajjhaṃ netvā “bhadde, ahaṃ taṃ posessāmi, sampannavatthālaṅkārā dāsidāsaparivutā vicarissasi, kiṃ te ayaṃ lakuṇḍakavāmanako karissati, mama vacanaṃ karohī”ti āha. sā tassa vacanaṃ sutvāva attano sāmike sinehaṃ bhinditvā taṃkhaṇaññeva tasmiṃ paṭibaddhacittā hutvā “sāmi, sace maṃ na chaḍḍessasi, karissāmi te vacanan”ti sampaṭicchi. “bhadde, kiṃ vadesi, ahaṃ taṃ posessāmī”ti. te paratīraṃ gantvā ubhopi samaggā sammodamānā “gotakāḷaṃ pahāya tiṭṭha tvan”ti vatvā tassa passantasseva khādanīyaṃ khādantā pakkamiṃsu. so disvā “ime ekato hutvā maṃ chaḍḍetvā palāyanti maññe”ti aparāparaṃ dhāvanto thokaṃ otaritvā bhayena nivattitvā puna tesu kopena “jīvāmi vā marāmi vā”ti ullaṅghitvā nadiyaṃ patito uttānabhāvaṃ ñatvā nadiṃ uttaritvā vegena taṃ pāpuṇitvā “ambho duṭṭhacora, kuhiṃ me bhariyaṃ nesī”ti āha. itaropi taṃ “are duṭṭhavāmanaka, kuto tava bhariyā, mamesā bhariyā”ti vatvā gīvāyaṃ gahetvā khipi. so dīghatālaṃ hatthe gahetvā”tiṭṭha tvaṃ kuhiṃ gacchasi, satta saṃvaccharāni kammaṃ katvā laddhabhariyā mesī”ti vatvā tena saddhiṃ kalahaṃ karonto sālāya santikaṃ pāpuṇi. mahājano sannipati.</p>
	<p class="paratype03">paṇḍito “kiṃ saddo nāmeso”ti pucchitvā te ubhopi pakkosāpetvā vacanappaṭivacanaṃ sutvā “mama vinicchaye ṭhassathā”ti vatvā “āma, ṭhassāmā”ti vutte paṭhamaṃ dīghapiṭṭhiṃ pakkosāpetvā “tvaṃ konāmosī”ti pucchi. “dīghapiṭṭhiko nāma, sāmī”ti. “bhariyā te kā nāmā”ti? so tassā nāmaṃ ajānanto aññaṃ kathesi. “mātāpitaro te ke nāmā”ti? “asukā nāmā”ti. “bhariyāya pana te mātāpitaro ke nāmā”ti? so ajānitvā aññaṃ kathesi. tassa kathaṃ parisaṃ gāhāpetvā taṃ apanetvā itaraṃ pakkosāpetvā purimanayeneva sabbesaṃ nāmāni pucchi. so yathābhūtaṃ jānanto avirajjhitvā kathesi. tampi apanetvā dīghatālaṃ pakkosāpetvā “tvaṃ kā nāmā”ti pucchi. “dīghatālā nāma sāmī”ti. “sāmiko te konāmo”ti? sā ajānantī aññaṃ kathesi. “mātāpitaro te ke nāmā”ti. “asukā nāma sāmī”ti. “sāmikassa pana te mātāpitaro ke nāmā”ti? sāpi vilapantī aññaṃ kathesi . itare dve pakkosāpetvā mahājanaṃ pucchi “kiṃ imissā dīghapiṭṭhissa vacanena sameti, udāhu gotakāḷassā”ti. “gotakāḷassa paṇḍitā”ti. “ayaṃ etissā sāmiko, itaro coro”ti. atha naṃ “corosi, na corosī”ti pucchi. “āma, sāmi, coromhī”ti corabhāvaṃ sampaṭicchi. paṇḍitassa vinicchayena gotakāḷo attano bhariyaṃ labhitvā mahāsattaṃ thometvā taṃ ādāya pakkāmi. paṇḍito dīghapiṭṭhimāha “mā puna evamakāsī”ti.</p>
	<p class="paratype03"><b>rathena cā</b>ti ekadivasaṃ eko pana puriso rathe nisīditvā mukhadhovanatthāya nikkhami. tasmiṃ khaṇe sakko āvajjento paṇḍitaṃ disvā “mahosadhabuddhaṅkurassa paññānubhāvaṃ pākaṭaṃ karissāmī”ti cintetvā manussavesenāgantvā rathassa pacchābhāgaṃ gahetvā pāyāsi. rathe nisinno puriso “tāta, kenatthenāgatosī”ti pucchitvā “tumhe upaṭṭhātun”ti vutte “sādhū”ti sampaṭicchitvā yānā oruyha sarīrakiccatthāya gato. tasmiṃ khaṇe sakko rathaṃ abhiruhitvā vegena pājesi. rathasāmiko pana sarīrakiccaṃ katvā nikkhanto sakkaṃ rathaṃ gahetvā palāyantaṃ disvā vegena gantvā “tiṭṭha tiṭṭha, kuhiṃ me rathaṃ nesī”ti vatvā “tava ratho añño bhavissati, ayaṃ pana mama ratho”ti vutte tena saddhiṃ kalahaṃ karonto sālādvāraṃ patto. paṇḍito “kiṃ nāmetan”ti pucchitvā te pakkosāpetvā āgacchante disvā nibbhayatāya ceva akkhīnaṃ animisatāya ca “ayaṃ sakko, ayaṃ rathasāmiko”ti aññāsi, evaṃ santepi vivādakāraṇaṃ pucchitvā “mama vinicchaye ṭhassathā”ti vatvā “āma, ṭhassāmā”ti vutte “ahaṃ rathaṃ pājessāmi, tumhe dvepi rathaṃ pacchato gahetvā gacchatha, rathasāmiko na vissajjessati, itaro vissajjessatī”ti vatvā purisaṃ āṇāpesi “rathaṃ pājehī”ti. so tathā akāsi.</p>
	<p class="paratype03">itarepi dve pacchato gahetvā gacchanti. rathasāmiko thokaṃ gantvā vissajjetvā ṭhito, sakko pana rathena saddhiṃ gantvā ratheneva saddhiṃ nivatti. paṇḍito manusse ācikkhi “ayaṃ puriso thokaṃ gantvā rathaṃ vissajjetvā ṭhito, ayaṃ pana rathena saddhiṃ dhāvitvā ratheneva saddhiṃ nivatti, nevassa sarīre sedabindumattampi atthi, assāsapassāsopi natthi, abhīto animisanetto, esa sakko devarājā”ti. atha naṃ “sakko devarājāsī”ti pucchitvā “āma, paṇḍitā”ti vutte “kasmā āgatosī”ti vatvā “taveva paññāpakāsanatthaṃ paṇḍitā”ti vutte “tena hi mā puna evamakāsī”ti ovadati. sakkopi sakkānubhāvaṃ dassento ākāse ṭhatvā “suvinicchito paṇḍitena aḍḍo”ti paṇḍitassa thutiṃ katvā sakaṭṭhānameva gato. tadā so amacco sayameva rañño santikaṃ gantvā “mahārāja, paṇḍitena evaṃ rathāḍḍo suvinicchito, sakkopi tena parājito, kasmā purisavisesaṃ na jānāsi, devā”ti āha. rājā senakaṃ pucchi “kiṃ, senaka, ānema paṇḍitan”ti. so lābhamaccharena “mahārāja, ettakena paṇḍito nāma na hoti, āgametha tāva vīmaṃsitvā jānissāmā”ti āha. </p>
	<p class="paratype06">sattadārakapañho niṭṭhito. </p>
	<p class="paratype06">gadrabhapañho</p>
	<p class="paratype03"><b>daṇḍo</b>ti athekadivasaṃ rājā “paṇḍitaṃ vīmaṃsissāmā”ti khadiradaṇḍaṃ āharāpetvā tato vidatthiṃ gahetvā cundakāre pakkosāpetvā suṭṭhu likhāpetvā pācīnayavamajjhakagāmaṃ pesesi “pācīnayavamajjhakagāmavāsino kira paṇḍitā, ‘imassa khadiradaṇḍassa idaṃ aggaṃ, idaṃ mūlan’ti jānantu, ajānantānaṃ sahassadaṇḍo”ti. gāmavāsino sannipatitvā jānituṃ asakkontā seṭṭhino kathayiṃsu “kadāci mahosadhapaṇḍito jāneyya, pakkosāpetvā taṃ pucchathā”ti. seṭṭhi paṇḍitaṃ kīḷāmaṇḍalā pakkosāpetvā tamatthaṃ ārocetvā “tāta, mayaṃ jānituṃ na sakkoma, api nu tvaṃ sakkhissasī”ti pucchi. taṃ sutvā paṇḍito cintesi “rañño imassa aggena vā mūlena vā payojanaṃ natthi, mama vīmaṃsanatthāya pesitaṃ bhavissatī”ti. cintetvā ca pana “āharatha, tāta, jānissāmī”ti āharāpetvā hatthena gahetvāva “idaṃ aggaṃ idaṃ mūlan”ti ñatvāpi mahājanassa hadayaggahaṇatthaṃ udakapātiṃ āharāpetvā khadiradaṇḍakassa majjhe suttena bandhitvā suttakoṭiyaṃ gahetvā khadiradaṇḍakaṃ udakapiṭṭhe ṭhapesi. mūlaṃ bhāriyatāya paṭhamaṃ udake nimujji. tato mahājanaṃ pucchi “rukkhassa nāma mūlaṃ bhāriyaṃ hoti, udāhu aggan”ti? “mūlaṃ paṇḍitā”ti. tena hi imassa paṭhamaṃ nimuggaṃ passatha, etaṃ mūlanti imāya saññāya aggañca mūlañca ācikkhi. gāmavāsino “idaṃ aggaṃ idaṃ mūlan”ti rañño pahiṇiṃsu. rājā “ko imaṃ jānātī”ti pucchitvā “sirivaḍḍhanaseṭṭhino putto mahosadhapaṇḍito”ti sutvā “kiṃ, senaka, ānema paṇḍitan”ti pucchi. adhivāsehi, deva, aññenapi upāyena naṃ vīmaṃsissāmāti.</p>
	<p class="paratype03"><b>sīsa</b>nti athekadivasaṃ itthiyā ca purisassa cāti dve sīsāni āharāpetvā “idaṃ itthisīsaṃ, idaṃ purisasīsanti jānantu, ajānantānaṃ sahassadaṇḍo”ti pahiṇiṃsu. gāmavāsino ajānantā paṇḍitaṃ pucchiṃsu. so disvāva aññāsi. kathaṃ jānāti? purisasīse kira sibbinī ujukāva hoti, itthisīse sibbinī vaṅkā hoti, parivattitvā gacchati. so iminā abhiññāṇena “idaṃ itthiyā sīsaṃ, idaṃ purisassa sīsan”ti ācikkhi. gāmavāsinopi rañño pahiṇiṃsu. sesaṃ purimasadisameva.</p>
	<p class="paratype03"><b>ahī</b>ti athekadivasaṃ sappañca sappiniñca āharāpetvā “ayaṃ sappo, ayaṃ sappinīti jānantu, ajānantānaṃ sahassadaṇḍo”ti vatvā gāmavāsīnaṃ pesesuṃ. gāmavāsino ajānantā paṇḍitaṃ pucchiṃsu. so disvāva jānāti. sappassa hi naṅguṭṭhaṃ thūlaṃ hoti, sappiniyā tanukaṃ hoti, sappassa sīsaṃ puthulaṃ hoti, sappiniyā tanukaṃ hoti, sappassa akkhīni mahantāni, sappiniyā khuddakāni, sappassa sovattiko parābaddho hoti, sappiniyā vicchinnako. so imehi abhiññāṇehi “ayaṃ sappo, ayaṃ sappinī”ti ācikkhi. sesaṃ vuttanayameva.</p>
	<p class="paratype03"><b>kukkuṭo</b>ti athekadivasaṃ “pācīnayavamajjhakagāmavāsino amhākaṃ sabbasetaṃ pādavisāṇaṃ sīsakakudhaṃ tayo kāle anatikkamitvā nadantaṃ usabhaṃ pesentu, no ce pesenti, sahassadaṇḍo”ti pahiṇiṃsu. te ajānantā paṇḍitaṃ pucchiṃsu. so āha — “rājā vo sabbasetaṃ kukkuṭaṃ āharāpesi, so hi pādanakhasikhatāya pādavisāṇo nāma, sīsacūḷatāya sīsakakudho nāma, tikkhattuṃ vassanato tayo kāle anatikkamitvā nadati nāma, tasmā evarūpaṃ kukkuḷaṃ pesethā”ti āha. te pesayiṃsu.</p>
	<p class="paratype03"><b>maṇī</b>ti sakkena kusarañño dinno maṇikkhandho aṭṭhasu ṭhānesu vaṅko hoti. tassa purāṇasuttaṃ chinnaṃ, koci purāṇasuttaṃ nīharitvā navasuttaṃ pavesetuṃ na sakkoti, tasmā ekadivasaṃ “imasmā maṇikkhandhā purāṇasuttaṃ nīharitvā navasuttaṃ pavesentū”ti pesayiṃsu. gāmavāsino purāṇasuttaṃ nīharitvā navasuttaṃ pavesetuṃ asakkontā paṇḍitassa ācikkhiṃsu. so “mā cintayittha, madhuṃ āharathā”ti āharāpetvā maṇino dvīsu passesu madhunā chiddaṃ makkhetvā kambalasuttaṃ vaṭṭetvā koṭiyaṃ madhunā makkhetvā thokaṃ chidde pavesetvā kipillikānaṃ nikkhamanaṭṭhāne ṭhapesi. kipillikā madhugandhena nikkhamitvā maṇimhi purāṇasuttaṃ khādamānā gantvā kambalasuttakoṭiyaṃ ḍaṃsitvā kaḍḍhantā ekena passena nīhariṃsu. paṇḍito pavesitabhāvaṃ ñatvā “rañño dethā”ti gāmavāsīnaṃ adāsi. te rañño pesayiṃsu. so pavesitaupāyaṃ sutvā tussi.</p>
	<p class="paratype03"><b>vijāyana</b>nti athekadivasaṃ rañño maṅgalausabhaṃ bahū māse khādāpetvā mahodaraṃ katvā visāṇāni dhovitvā telena makkhetvā haliddiyā nhāpetvā gāmavāsīnaṃ pahiṇiṃsu “tumhe kira paṇḍitā, ayañca rañño maṅgalausabho patiṭṭhitagabbho, etaṃ vijāyāpetvā savacchakaṃ pesetha, apesentānaṃ sahassadaṇḍo”ti. gāmavāsino “na sakkā idaṃ kātuṃ, kiṃ nu kho karissāmā”ti paṇḍitaṃ pucchiṃsu. so “iminā ekena pañhapaṭibhāgena bhavitabban”ti cintetvā “sakkhissatha panekaṃ raññā saddhiṃ kathanasamatthaṃ visāradaṃ purisaṃ laddhun”ti pucchi. “na garu etaṃ, paṇḍitā”ti. “tena hi naṃ pakkosathā”ti. te pakkosiṃsu. atha naṃ mahāsatto “ehi, bho purisa, tvaṃ tava kese piṭṭhiyaṃ vikiritvā nānappakāraṃ balavaparidevaṃ paridevanto rājadvāraṃ gaccha, aññehi pucchitopi kiñci avatvāva parideva, raññā pana pakkosāpetvā paridevakāraṇaṃ pucchitova samāno ‘pitā me deva vijāyituṃ na sakkoti, ajja sattamo divaso, paṭisaraṇaṃ me hohi, vijāyanupāyamassa karohī’ti vatvā raññā ‘kiṃ vilapasi aṭṭhānametaṃ, purisā nāma vijāyantā natthī’ti vutte ‘sace deva, evaṃ natthi, atha kasmā pācīnayavamajjhakagāmavāsino kathaṃ maṅgalausabhaṃ vijāyāpessantī’ti vadeyyāsī”ti āha. so “sādhū”ti sampaṭicchitvā tathā akāsi. rājā “kenidaṃ pañhapaṭibhāgaṃ cintitan”ti pucchitvā “mahosadhapaṇḍitenā”ti sutvā tussi.</p>
	<p class="paratype03"><b>odana</b>nti aparasmiṃ divase “paṇḍitaṃ vīmaṃsissāmā”ti “pācīnayavamajjhakagāmavāsino amhākaṃ aṭṭhaṅgasamannāgataṃ ambilodanaṃ pacitvā pesentu. tatrimāni aṭṭhaṅgāni — na taṇḍulehi, na udakena, na ukkhaliyā, na uddhanena, na agginā, na dārūhi, na itthiyā na purisena, na maggenāti. apesentānaṃ sahassadaṇḍo”ti pahiṇiṃsu. gāmavāsino taṃ kāraṇaṃ ajānantā paṇḍitaṃ pucchiṃsu. so “mā cintayitthā”ti vatvā “na taṇḍulehīti kaṇikaṃ gāhāpetvā, na udakenāti himaṃ gāhāpetvā, na ukkhaliyāti aññaṃ navamattikābhājanaṃ gāhāpetvā, na uddhanenāti khāṇuke koṭṭāpetvā, na aggināti pakatiaggiṃ pahāya araṇiaggiṃ gāhāpetvā, na dārūhīti paṇṇāni gāhāpetvā ambilodanaṃ pacāpetvā navabhājane pakkhipitvā lañchitvā, na itthiyā na purisenāti paṇḍakena ukkhipāpetvā, na maggenāti mahāmaggaṃ pahāya jaṅghamaggena rañño pesethā”ti āha. te tathā kariṃsu. rājā “kena panesa pañho ñāto”ti pucchitvā “mahosadhapaṇḍitenā”ti sutvā tussi.</p>
	<p class="paratype03"><b>vāluka</b>nti aparasmiṃ divase paṇḍitassa vīmaṃsanatthaṃ gāmavāsīnaṃ pahiṇiṃsu “rājā dolāya kīḷitukāmo, rājakule purāṇayottaṃ chinnaṃ, ekaṃ vālukayottaṃ vaṭṭetvā pesentu, apesentānaṃ sahassadaṇḍo”ti. te paṇḍitaṃ pucchiṃsu. paṇḍito “imināpi pañhapaṭibhāgeneva bhavitabban”ti gāmavāsino assāsetvā vacanakusale dve tayo purise pakkosāpetvā “gacchatha tumhe, rājānaṃ vadetha ‘deva, gāmavāsino tassa yottassa tanukaṃ vā thūlaṃ vā pamāṇaṃ na jānanti, purāṇavālukayottato vidatthimattaṃ vā caturaṅgulamattaṃ vā khaṇḍaṃ pesetha, taṃ oloketvā tena pamāṇena vaṭṭessantī’ti. sace, vo rājā ‘amhākaṃ ghare vālukayottaṃ nāma na kadāci sutapubban’ti vadati, atha naṃ ‘sace, mahārāja, vo evarūpaṃ na sakkā kātuṃ, pācīnayavamajjhakagāmavāsino kathaṃ karissantī’ti vadeyyāthā”ti pesesi. te tathā kariṃsu. rājā “kena cintitaṃ pañhapaṭibhāgan”ti pucchitvā “mahosadhapaṇḍitenā”ti sutvā tussi.</p>
	<p class="paratype03"><b>taḷāka</b>nti aparasmiṃ divase paṇḍitassa vīmaṃsanatthaṃ “rājā udakakīḷaṃ kīḷitukāmo, pañcavidhapadumasacchannaṃ pokkharaṇiṃ pesentu, apesentānaṃ sahassadaṇḍo”ti gāmavāsīnaṃ pesayiṃsu. te paṇḍitassa ārocesuṃ. so “imināpi pañhapaṭibhāgeneva bhavitabban”ti cintetvā vacanakusale katipaye manusse pakkosāpetvā “etha tumhe udakakīḷaṃ kīḷitvā akkhīni rattāni katvā allakesā allavatthā kaddamamakkhitasarīrā yottadaṇḍaleḍḍuhatthā rājadvāraṃ gantvā dvāre ṭhitabhāvaṃ rañño ārocāpetvā katokāsā pavisitvā ‘mahārāja, tumhehi kira pācīnayavamajjhakagāmavāsino pokkharaṇiṃ pesentūti pahitā mayaṃ tumhākaṃ anucchavikaṃ mahantaṃ pokkharaṇiṃ ādāya āgatā. sā pana araññavāsikattā nagaraṃ disvā dvārapākāraparikhāaṭṭālakādīni oloketvā bhītatasitā yottāni chinditvā palāyitvā araññameva paviṭṭhā, mayaṃ leḍḍudaṇḍādīhi pothentāpi nivattetuṃ na sakkhimhā, tumhākaṃ araññā ānītaṃ purāṇapokkharaṇiṃ pesetha, tāya saddhiṃ yojetvā harissāmā’ti vatvā raññāna kadāci mama araññato ānītapokkharaṇī nāma bhūtapubbā, na ca mayā kassaci yojetvā āharaṇatthāya pokkharaṇī pesitapubbā’ti vutte ‘sace, deva, vo evaṃ na sakkā kātuṃ, pācīnayavamajjhakagāmavāsino kathaṃ pokkharaṇiṃ pesessantī’ti vadeyyāthā”ti vatvā pesesi. te tathā kariṃsu. rājā paṇḍitena ñātabhāvaṃ sutvā tussi.</p>
	<p class="paratype03"><b>uyyāna</b>nti punekadivasaṃ “mayaṃ uyyānakīḷaṃ kīḷitukāmā, amhākañca purāṇauyyānaṃ parijiṇṇaṃ, obhaggaṃ jātaṃ, pācīnayavamajjhakagāmavāsino supupphitataruṇarukkhasañchannaṃ navauyyānaṃ pesentū”ti pahiṇiṃsu. gāmavāsino paṇḍitassa ārocesuṃ. paṇḍito “imināpi pañhapaṭibhāgeneva bhavitabban”ti te samassāsetvā manusse pesetvā purimanayeneva kathāpesi.</p>
	<p class="paratype03">tadāpi rājā tussitvā senakaṃ pucchi “kiṃ, senaka, ānema paṇḍitan”ti. so lābhamacchariyena “ettakena paṇḍito nāma na hoti, āgametha, devā”ti āha. tassa taṃ vacanaṃ sutvā rājā cintesi “mahosadhapaṇḍito sattadārakapañhehi mama manaṃ gaṇhi, evarūpesupissa guyhapañhavissajjanesu ceva pañhapaṭibhāgesu ca buddhassa viya byākaraṇaṃ, senako evarūpaṃ paṇḍitaṃ ānetuṃ na deti, kiṃ me senakena, ānessāmi nan”ti. so mahantena parivārena taṃ gāmaṃ pāyāsi. tassa maṅgalāssaṃ abhiruhitvā gacchantassa assassa pādo phalitabhūmiyā antaraṃ pavisitvā bhijji. rājā tatova nivattitvā nagaraṃ pāvisi. atha naṃ senako upasaṅkamitvā pucchi “mahārāja, paṇḍitaṃ kiṃ ānetuṃ pācīnayavamajjhakagāmaṃ agamitthā”ti. “āma, paṇḍitā”ti. “mahārāja, tumhe maṃ anatthakāmaṃ katvā passatha, ‘āgametha tāvā’ti vuttepi atituritā nikkhamittha, paṭhamagamaneneva maṅgalāssassa pādo bhinno”ti.</p>
	<p class="paratype03">so tassa vacanaṃ sutvā tuṇhī hutvā punekadivasaṃ tena saddhiṃ mantesi “kiṃ, senaka, ānema paṇḍitan”ti. deva, sayaṃ agantvā dūtaṃ pesetha “paṇḍita, amhākaṃ tava santikaṃ āgacchantānaṃ assassa pādo bhinno, assataraṃ vā no pesetu seṭṭhataraṃ vā”ti. “yadi assataraṃ pesessati, sayaṃ āgamissati. seṭṭhataraṃ pesento pitaraṃ pesessati, ayameko no pañho bhavissatī”ti. rājā “sādhū”ti sampaṭicchitvā tathā katvā dūtaṃ pesesi. paṇḍito dūtassa vacanaṃ sutvā “rājā mamañceva pitarañca passitukāmo”ti cintetvā pitu santikaṃ gantvā vanditvā “tāta, rājā tumhe ceva mamañca daṭṭhukāmo, tumhe paṭhamataraṃ seṭṭhisahassaparivutā gacchatha, gacchantā ca tucchahatthā agantvā navasappipūraṃ candanakaraṇḍakaṃ ādāya gacchatha. rājā tumhehi saddhiṃ paṭisanthāraṃ katvā ‘gahapati patirūpaṃ āsanaṃ ñatvā nisīdāhī’ti vakkhati, atha tumhe tathārūpaṃ āsanaṃ ñatvā nisīdeyyātha. tumhākaṃ nisinnakāle ahaṃ āgamissāmi, rājā mayāpi saddhiṃ paṭisanthāraṃ katvā ‘paṇḍita, tavānurūpaṃ āsanaṃ ñatvā nisīdā’ti vakkhati, athāhaṃ tumhe olokessāmi, tumhe tāya saññāya āsanā vuṭṭhāya ‘tāta mahosadha, imasmiṃ āsane nisīdā’ti vadeyyātha, ajja no eko pañho matthakaṃ pāpuṇissatī”ti āha. so “sādhū”ti sampaṭicchitvā vuttanayeneva gantvā attano dvāre ṭhitabhāvaṃ rañño ārocāpetvā “pavisatū”ti vutte pavisitvā rājānaṃ vanditvā ekamantaṃ aṭṭhāsi.</p>
	<p class="paratype03">rājā tena saddhiṃ paṭisanthāraṃ katvā “gahapati, tavaputto mahosadhapaṇḍito kuhin”ti pucchi. “pacchato āgacchati, devā”ti. rājā “pacchato āgacchatī”ti sutvā tuṭṭhamānaso hutvā “mahāseṭṭhi attano yuttāsanaṃ ñatvā nisīdā”ti āha. so attano yuttāsanaṃ ñatvā ekamantaṃ nisīdi. mahāsattopi alaṅkatapaṭiyatto dārakasahassaparivuto alaṅkatarathe nisīditvā nagaraṃ pavisanto parikhāpiṭṭhe caramānaṃ ekaṃ gadrabhaṃ disvā thāmasampanne māṇave pesesi “ambho, etaṃ gadrabhaṃ anubandhitvā yathā saddaṃ na karoti, evamassa mukhabandhanaṃ katvā kilañjena veṭhetvā tasmiṃ ekenattharaṇena paṭicchādetvā aṃsenādāya āgacchathā”ti. te tathā kariṃsu. bodhisattopi mahantena parivārena nagaraṃ pāvisi. mahājano “esa kira sirivaḍḍhanaseṭṭhino putto mahosadhapaṇḍito nāma, esa kira jāyamāno osadhaghaṭikaṃ hatthena gahetvā jāto, iminā kira ettakānaṃ vīmaṃsanapañhānaṃ pañhapaṭibhāgo ñāto”ti mahāsattaṃ abhitthavanto olokentopi tittiṃ na gacchati. so rājadvāraṃ gantvā paṭivedesi. rājā sutvāva haṭṭhatuṭṭho “mama putto mahosadhapaṇḍito khippaṃ āgacchatū”ti āha. so dārakasahassaparivuto pāsādaṃ abhiruhitvā rājānaṃ vanditvā ekamantaṃ aṭṭhāsi. rājā taṃ disvāva somanassappatto hutvā madhurapaṭisanthāraṃ katvā “paṇḍita, patirūpaṃ āsanaṃ ñatvā nisīdā”ti āha. atha so pitaraṃ olokesi. athassa pitāpi olokitasaññāya uṭṭhāya “paṇḍita, imasmiṃ āsane nisīdā”ti āha. so tasmiṃ āsane nisīdi. </p>
	<p class="paratype01">taṃ tattha nisinnaṃ disvāva senakapukkusakāmindadevindā ceva aññe ca andhabālā pāṇiṃ paharitvā mahāhasitaṃ hasitvā “imaṃ andhabālaṃ ‘paṇḍito’ti vadiṃsu, so pitaraṃ āsanā vuṭṭhāpetvā sayaṃ nisīdati, imaṃ ‘paṇḍito’ti vattuṃ ayuttan”ti parihāsaṃ kariṃsu. rājāpi dummukho anattamano ahosi. atha naṃ mahāsatto pucchi “kiṃ, mahārāja, dummukhatthā”ti ? “āma paṇḍita, dummukhomhi, savanameva te manāpaṃ, dassanaṃ pana amanāpaṃ jātan”ti. “kiṃ kāraṇā, mahārājā”ti? “pitaraṃ āsanā vuṭṭhāpetvā nisinnattā”ti. “kiṃ pana tvaṃ, mahārāja, ‘sabbaṭṭhānesu puttehi pitarova uttamā’ti maññasī”ti. “āma, paṇḍitā”ti. atha mahāsatto “nanu, mahārāja, tumhehi amhākaṃ ‘assataraṃ vā pesetu seṭṭhataraṃ vā’ti sāsanaṃ pahitan”ti vatvā āsanā vuṭṭhāya te māṇave oloketvā “tumhehi gahitaṃ gadrabhaṃ ānethā”ti āṇāpetvā rañño pādamūle nipajjāpetvā “mahārāja, ayaṃ gadrabho kiṃ agghatī”ti pucchi. “paṇḍita, sace upakārako, aṭṭha kahāpaṇe agghatī”ti. “imaṃ paṭicca jāto ājānīyavaḷavāya kucchimhi vuṭṭhāssataro kiṃ agghatī”ti? “anaggho paṇḍitā”ti. “deva, kasmā evaṃ kathetha, nanu tumhehi idāneva vuttaṃ ‘sabbaṭṭhānesu puttehi pitarova uttamā’ti. sace taṃ saccaṃ, tumhākaṃ vāde assatarato gadrabhova uttamo hoti, kiṃ pana, mahārāja, tumhākaṃ paṇḍitā ettakampi jānituṃ asakkontā pāṇiṃ paharitvā hasanti, aho tumhākaṃ paṇḍitānaṃ paññāsampatti, kuto vo ete laddhā”ti cattāro paṇḍite parihasitvā rājānaṃ imāya ekakanipāte gāthāya ajjhabhāsi — </p>
	<p class="paratype21">“haṃci tuvaṃ evamaññasi ‘seyyo, puttena pitā’ti rājaseṭṭha. </p>
	<p class="paratype22">handassatarassa te ayaṃ, assatarassa hi gadrabho pitā”ti. (jā. 1.1.111).</p>
	<p class="paratype03">tassattho — yadi, tvaṃ rājaseṭṭha, sabbaṭṭhānesu seyyo puttena pitāti evaṃ maññasi, tava assataratopi ayaṃ gadrabho seyyo hotu. kiṃ kāraṇā? assatarassa hi gadrabho pitāti.</p>
	<p class="paratype03">evañca pana vatvā mahāsatto āha — “mahārāja, sace puttato pitā seyyo, mama pitaraṃ gaṇhatha. sace pitito putto seyyo, maṃ gaṇhatha tumhākaṃ atthāyā”ti. rājā somanassappatto ahosi. sabbā rājaparisāpi “sukathito paṇḍitena pañho”ti unnadantā sādhukārasahassāni adaṃsu, aṅguliphoṭā ceva celukkhepā ca pavattiṃsu . cattāro paṇḍitāpi dummukhā pajjhāyantāva ahesuṃ. nanu mātāpitūnaṃ guṇaṃ jānanto bodhisattena sadiso nāma natthi, atha so kasmā evamakāsīti? na so pitu avamānanatthāya, raññā pana “assataraṃ vā pesetu seṭṭhataraṃ vā”ti pesitaṃ, tasmā tasseva pañhassa āvibhāvatthaṃ attano ca paṇḍitabhāvassa ñāpanatthaṃ catunnañca paṇḍitānaṃ appaṭibhānakaraṇatthaṃ evamakāsīti. </p>
	<p class="paratype06">gadrabhapañho niṭṭhito. </p>
	<p class="paratype06">ekūnavīsatimapañho</p>
	<p class="paratype03">rājā tussitvā gandhodakapuṇṇaṃ suvaṇṇabhiṅkāraṃ ādāya “pācīnayavamajjhakagāmaṃ rājabhogena paribhuñjatū”ti seṭṭhissa hatthe udakaṃ pātetvā “sesaseṭṭhino etasseva upaṭṭhākā hontū”ti vatvā bodhisattassa mātu ca sabbālaṅkāre pesetvā gadrabhapañhe pasanno bodhisattaṃ puttaṃ katvā gaṇhituṃ seṭṭhiṃ avoca — “gahapati, mahosadhapaṇḍitaṃ mama puttaṃ katvā dehī”ti. “deva, atitaruṇo ayaṃ, ajjāpissa mukhe khīragandho vāyati, mahallakakāle tumhākaṃ santike bhavissatī”ti. “gahapati, tvaṃ ito paṭṭhāya etasmiṃ nirālayo hohi, ayaṃ ajjatagge mama putto, ahaṃ mama puttaṃ posetuṃ sakkhissāmi, gaccha tvan”ti taṃ uyyojesi. so rājānaṃ vanditvā paṇḍitaṃ āliṅgitvā ure nipajjāpetvā sīse cumbitvā “tāta, appamatto hohī”ti ovādamassa adāsi. sopi pitaraṃ vanditvā “tāta, mā cintayitthā”ti assāsetvā pitaraṃ uyyojesi. rājā paṇḍitaṃ pucchi “tāta, antobhattiko bhavissasi, udāhu bahibhattiko”ti. so “mahā me parivāro, tasmā bahibhattikena mayā bhavituṃ vaṭṭatī”ti cintetvā “bahibhattiko bhavissāmi, devā”ti āha. athassa rājā anurūpaṃ gehaṃ dāpetvā dārakasahassaṃ ādiṃ katvā paribbayaṃ dāpetvā sabbaparibhoge dāpesi. so tato paṭṭhāya rājānaṃ upaṭṭhāsi.</p>
	<p class="paratype03">rājāpi naṃ vīmaṃsitukāmo ahosi. tadā ca nagarassa dakkhiṇadvārato avidūre pokkharaṇitīre ekasmiṃ tālarukkhe kākakulāvake maṇiratanaṃ ahosi. tassa chāyā pokkharaṇiyaṃ paññāyi. mahājano “pokkharaṇiyaṃ maṇi atthī”ti rañño ārocesi. so senakaṃ āmantetvā “pokkharaṇiyaṃ kira maṇiratanaṃ paññāyati, kathaṃ taṃ gaṇhāpessāmā”ti pucchitvā “mahārāja, udakaṃ nīharāpetvā gaṇhituṃ vaṭṭatī”ti vutte “tena hi, ācariya, evaṃ karohī”ti tasseva bhāramakāsi. so bahū manusse sannipātāpetvā udakañca kaddamañca nīharāpetvā bhūmiṃ bhinditvāpi maṇiṃ nāddasa. puna puṇṇāya pokkharaṇiyā maṇicchāyā paññāyi . so punapi tathā katvā na ca addasa. tato rājā paṇḍitaṃ āmantetvā “tāta, pokkharaṇiyaṃ eko maṇi paññāyati, senako udakañca kaddamañca nīharāpetvā bhūmiṃ bhinditvāpi nāddasa, puna puṇṇāya pokkharaṇiyā paññāyati, sakkhissasi taṃ maṇiṃ gaṇhāpetun”ti pucchi. so “netaṃ, mahārāja, garu, etha dassessāmī”ti āha. rājā tassa vacanaṃ tussitvā “passissāmi ajja paṇḍitassa ñāṇabalan”ti mahājanaparivuto pokkharaṇitīraṃ gato.</p>
	<p class="paratype03">mahāsatto tīre ṭhatvā maṇiṃ olokento “nāyaṃ maṇi pokkharaṇiyaṃ, tālarukkhe kākakulāvake maṇinā bhavitabban”ti ñatvā “natthi, deva, pokkharaṇiyaṃ maṇī”ti vatvā “nanu udake paññāyatī”ti vutte “tena hi udakapātiṃ āharā”ti udakapātiṃ āharāpetvā “passatha, deva, nāyaṃ maṇi pokkharaṇiyaṃyeva paññāyati, pātiyampi paññāyatī”ti vatvā “paṇḍita, kattha pana maṇinā bhavitabban”ti vutte “deva, pokkharaṇiyampi pātiyampi chāyāva paññāyati, na maṇi, maṇi pana tālarukkhe kākakulāvake atthi, purisaṃ āṇāpetvā āharāpehī”ti āha. rājā tathā katvā maṇiṃ āharāpesi. so āharitvā paṇḍitassa adāsi. paṇḍito taṃ gahetvā rañño hatthe ṭhapesi. taṃ disvā mahājano paṇḍitassa sādhukāraṃ datvā senakaṃ paribhāsanto “maṇiratanaṃ tālarukkhe kākakulāvake atthi, senakabālo bahū manusse pokkharaṇimeva bhindāpesi, paṇḍitena nāma mahosadhasadisena bhavitabban”ti mahāsattassa thutimakāsi. rājāpissa tuṭṭho attano gīvāya piḷandhanaṃ muttāhāraṃ datvā dārakasahassānampi muttāvaliyo dāpesi. bodhisattassa ca parivārassa ca iminā parihārena upaṭṭhānaṃ anujānīti. </p>
	<p class="paratype06">ekūnavīsatimapañho niṭṭhito. </p>
	<p class="paratype06">kakaṇṭakapañho</p>
	<p class="paratype03">punekadivasaṃ rājā paṇḍitena saddhiṃ uyyānaṃ agamāsi. tadā eko kakaṇṭako toraṇagge vasati. so rājānaṃ āgacchantaṃ disvā otaritvā bhūmiyaṃ nipajji. rājā tassa taṃ kiriyaṃ oloketvā “paṇḍita, ayaṃ kakaṇṭako kiṃ karotī”ti pucchi. mahāsatto “mahārāja, tumhe sevatī”ti āha. “sace evaṃ amhākaṃ sevati, etassa mā nipphalo hotu, bhogamassa dāpehī”ti. “deva, tassa bhogena kiccaṃ natthi, khādanīyamattaṃ alametassā”ti . “kiṃ panesa, khādatī”ti? “maṃsaṃ devā”ti. “kittakaṃ laddhuṃ vaṭṭatī”ti? “kākaṇikamattagghanakaṃ devā”ti. rājā ekaṃ purisaṃ āṇāpesi “rājadāyo nāma kākaṇikamattaṃ na vaṭṭati, imassa nibaddhaṃ aḍḍhamāsagghanakaṃ maṃsaṃ āharitvā dehī”ti. so “sādhū”ti sampaṭicchitvā tato paṭṭhāya tathā akāsi. so ekadivasaṃ uposathe māghāte maṃsaṃ alabhitvā tameva aḍḍhamāsakaṃ vijjhitvā suttena āvunitvā tassa gīvāyaṃ piḷandhi. athassa taṃ nissāya māno uppajji. taṃ divasameva rājā puna mahosadhena saddhiṃ uyyānaṃ agamāsi. so rājānaṃ āgacchantaṃ disvāpi dhanaṃ nissāya uppannamānavasena “vedeha, tvaṃ nu kho mahaddhano, ahaṃ nu kho”ti raññā saddhiṃ attānaṃ samaṃ karonto anotaritvā toraṇaggeyeva sīsaṃ cālento nipajji. rājā tassa taṃ kiriyaṃ oloketvā “paṇḍita, esa pubbe viya ajja na otarati, kiṃ nu kho kāraṇan”ti pucchanto imaṃ gāthamāha — </p>
	<p class="paratype21">“nāyaṃ pure unnamati, toraṇagge kakaṇṭako. </p>
	<p class="paratype22">mahosadha vijānāhi, kena thaddho kakaṇṭako”ti. (jā. 1.2.39).</p>
	<p class="paratype03">tattha <b>unnamatī</b>ti yathā ajja anotaritvā toraṇaggeyeva sīsaṃ cālento unnamati, evaṃ pure na unnamati. <b>kena thaddho</b>ti kena kāraṇena thaddhabhāvaṃ āpannoti. </p>
	<p class="paratype01">paṇḍito tassa vacanaṃ sutvā “mahārāja, uposathe māghāte maṃsaṃ alabhantena rājapurisena gīvāya baddhaṃ aḍḍhamāsakaṃ nissāya tassa mānena bhavitabban”ti ñatvā imaṃ gāthamāha — </p>
	<p class="paratype21">“aladdhapubbaṃ laddhāna, aḍḍhamāsaṃ kakaṇṭako. </p>
	<p class="paratype22">atimaññati rājānaṃ, vedehaṃ mithilaggahan”ti. (jā. 1.2.40).</p>
	<p class="paratype03">rājā tassa vacanaṃ sutvā taṃ purisaṃ pakkosāpetvā pucchi. so yathābhūtaṃ rañño ārocesi. rājā taṃ kathaṃ sutvā “kañci apucchitvāva sabbaññubuddhena viya paṇḍitena kakaṇṭakassa ajjhāsayo ñāto”ti ativiya pasīditvā paṇḍitassa catūsu dvāresu suṅkaṃ dāpesi. kakaṇṭakassa pana kujjhitvā vattaṃ hāretuṃ ārabhi. paṇḍito pana “mā hārehi mahārājā”ti taṃ nivāresi. </p>
	<p class="paratype06">kakaṇṭakapañho niṭṭhito. </p>
	<p class="paratype06">sirikāḷakaṇṇipañho</p>
	<p class="paratype03">atheko mithilavāsī piṅguttaro nāma māṇavo takkasilaṃ gantvā disāpāmokkhācariyassa santike sippaṃ sikkhanto khippameva sikkhi. so anuyogaṃ datvā “gacchāmahan”ti ācariyaṃ āpucchi. tasmiṃ pana kule “sace vayappattā dhītā hoti, jeṭṭhantevāsikassa dātabbā”ti vattaṃva, tasmā tassa ācariyassa vayappattā ekā dhītā atthi, sā abhirūpā devaccharāpaṭibhāgā. atha naṃ ācariyo “dhītaraṃ te, tāta, dassāmi, taṃ ādāya gamissasī”ti āha. so pana māṇavo dubbhago kāḷakaṇṇī, kumārikā pana mahāpuññā. tassa taṃ disvā cittaṃ na allīyati. so taṃ arocentopi “ācariyassa vacanaṃ na bhindissāmī”ti sampaṭicchi. ācariyo dhītaraṃ tassa adāsi. so rattibhāge alaṅkatasirisayane nipanno tāya āgantvā sayanaṃ abhiruḷhamattāya aṭṭīyamāno harāyamāno jigucchamāno pakampamāno otaritvā bhūmiyaṃ nipajji. sāpi otaritvā tassa santikaṃ gantvā nipajji, so uṭṭhāya sayanaṃ abhiruhi. sāpi puna sayanaṃ abhiruhi, so puna sayanā otaritvā bhūmiyaṃ nipajji. kāḷakaṇṇī nāma siriyā saddhiṃ na sameti. kumārikā sayaneyeva nipajji, so bhūmiyaṃ sayi.</p>
	<p class="paratype03">evaṃ sattāhaṃ vītināmetvā taṃ ādāya ācariyaṃ vanditvā nikkhami, antarāmagge ālāpasallāpamattampi natthi. anicchamānāva ubhopi mithilaṃ sampattā. atha piṅguttaro nagarā avidūre phalasampannaṃ udumbararukkhaṃ disvā khudāya pīḷito taṃ abhiruhitvā phalāni khādi. sāpi chātajjhattā rukkhamūlaṃ gantvā “sāmi, mayhampi phalāni pātethā”ti āha. kiṃ tava hatthapādā natthi, sayaṃ abhiruhitvā khādāti. sā abhiruhitvā khādi. so tassā abhiruḷhabhāvaṃ ñatvā khippaṃ otaritvā rukkhaṃ kaṇṭakehi parikkhipitvā “muttomhi kāḷakaṇṇiyā”ti vatvā palāyi. sāpi otarituṃ asakkontī tattheva nisīdi. atha rājā uyyāne kīḷitvā hatthikkhandhe nisinno sāyanhasamaye nagaraṃ pavisanto taṃ disvā paṭibaddhacitto hutvā “sapariggahā, apariggahā”ti pucchāpesi. sāpi “atthi me, sāmi, kuladattiko pati, so pana maṃ idha nisīdāpetvā chaḍḍetvā palāto”ti āha. amacco taṃ kāraṇaṃ rañño ārocesi. rājā “asāmikabhaṇḍaṃ nāma rañño pāpuṇātī”ti taṃ otāretvā hatthikkhandhaṃ āropetvā nivesanaṃ netvā abhisiñcitvā aggamahesiṭṭhāne ṭhapesi. sā tassa piyā ahosi manāpā. udumbararukkhe laddhattā “udumbaradevī”tvevassā nāmaṃ sañjāniṃsu.</p>
	<p class="paratype03">athekadivasaṃ rañño uyyānagamanatthāya dvāragāmavāsikehi maggaṃ paṭijaggāpesuṃ. piṅguttaropi bhatiṃ karonto kacchaṃ bandhitvā kuddālena maggaṃ tacchi. magge aniṭṭhiteyeva rājā udumbaradeviyā saddhiṃ rathe nisīditvā nikkhami. udumbaradevī kāḷakaṇṇiṃ maggaṃ tacchantaṃ disvā “evarūpaṃ siriṃ dhāretuṃ nāsakkhi ayaṃ kāḷakaṇṇī”ti taṃ olokentī hasi. rājā hasamānaṃ disvā kujjhitvā “kasmā hasī”ti pucchi. deva, ayaṃ maggatacchako puriso mayhaṃ porāṇakasāmiko, esa maṃ udumbararukkhaṃ āropetvā kaṇṭakehi parikkhipitvā gato, imāhaṃ oloketvā “evarūpaṃ siriṃ dhāretuṃ nāsakkhi kāḷakaṇṇī ayan”ti cintetvā hasinti. rājā “tvaṃ musāvādaṃ kathesi, aññaṃ kañci purisaṃ disvā tayā hasitaṃ bhavissati, taṃ māressāmī”ti asiṃ aggahesi. sā bhayappattā “deva, paṇḍite tāva pucchathā”ti āha. rājā senakaṃ pucchi “senaka, imissā vacanaṃ tvaṃ saddahasī”ti. “na saddahāmi, deva, ko nāma evarūpaṃ itthiratanaṃ pahāya gamissatī”ti. sā tassa kathaṃ sutvā atirekataraṃ bhītā ahosi. atha rājā “senako kiṃ jānāti, paṇḍitaṃ pucchissāmī”ti cintetvā taṃ pucchanto imaṃ gāthamāha — </p>
	<p class="paratype21">“itthī siyā rūpavatī, sā ca sīlavatī siyā. </p>
	<p class="paratype22">puriso taṃ na iccheyya, saddahāsi mahosadhā”ti. (jā. 1.2.83).</p>
	<p class="paratype03">tattha <b>sīlavatī</b>ti ācāraguṇasampannā.</p>
	<p class="paratype03">taṃ sutvā paṇḍito gāthamāha — </p>
	<p class="paratype21">“saddahāmi mahārāja, puriso dubbhago siyā. </p>
	<p class="paratype22">sirī ca kāḷakaṇṇī ca, na samenti kudācanan”ti. (jā. 1.2.84).</p>
	<p class="paratype03">tattha <b>na samentī</b>ti samuddassa orimatīrapārimatīrāni viya ca gaganatalapathavitalāni viya ca na samāgacchanti.</p>
	<p class="paratype03">rājā tassa vacanena taṃ kāraṇaṃ sutvā tassā na kujjhi, hadayamassa nibbāyi. so tassa tussitvā “sace paṇḍito nābhavissa, ajjāhaṃ bālasenakassa kathāya evarūpaṃ itthiratanaṃ hīno assaṃ, taṃ nissāya mayā esā laddhā”ti satasahassena pūjaṃ kāresi. devīpi rājānaṃ vanditvā “deva, paṇḍitaṃ nissāya mayā jīvitaṃ laddhaṃ, imāhaṃ kaniṭṭhabhātikaṭṭhāne ṭhapetuṃ varaṃ yācāmī”ti āha. “sādhu, devi, gaṇhāhi, dammi te varan”ti. “deva, ajja paṭṭhāya mama kaniṭṭhaṃ vinā kiñci madhurarasaṃ na khādissāmi, ito paṭṭhāya velāya vā avelāya vā dvāraṃ vivarāpetvā imassa madhurarasaṃ pesetuṃ labhanakavaraṃ gaṇhāmī”ti. “sādhu, bhadde, imañca varaṃ gaṇhāhī”ti. </p>
	<p class="paratype06">sirikāḷakaṇṇipañho niṭṭhito. </p>
	<p class="paratype06">meṇḍakapañho</p>
	<p class="paratype03">aparasmiṃ divase rājā katapātarāso pāsādassa dīghantare caṅkamanto vātapānantarena olokento ekaṃ eḷakañca sunakhañca mittasanthavaṃ karontaṃ addasa. so kira eḷako hatthisālaṃ gantvā hatthissa purato khittaṃ anāmaṭṭhatiṇaṃ khādi. atha naṃ hatthigopakā pothetvā nīhariṃsu. so viravitvā palāyi. atha naṃ eko puriso vegenāgantvā piṭṭhiyaṃ daṇḍena tiriyaṃ pahari. so piṭṭhiṃ onāmetvā vedanāppatto hutvā gantvā rājagehassa mahābhittiṃ nissāya piṭṭhikāya nipajji. taṃ divasameva rañño mahānase aṭṭhicammādīni khāditvā vaḍḍhitasunakho bhattakārake bhattaṃ sampādetvā bahi ṭhatvā sarīre sedaṃ nibbāpente macchamaṃsagandhaṃ ghāyitvā taṇhaṃ adhivāsetuṃ asakkonto mahānasaṃ pavisitvā bhājanapidhānaṃ pātetvā maṃsaṃ khādi. atha bhattakārako bhājanasaddena pavisitvā taṃ disvā dvāraṃ pidahitvā taṃ leḍḍudaṇḍādīhi pothesi. so khāditamaṃsaṃ mukheneva chaḍḍetvā viravitvā nikkhami. bhattakārakopi tassa nikkhantabhāvaṃ ñatvā anubandhitvā piṭṭhiyaṃ daṇḍena tiriyaṃ pahari. so vedanāppatto piṭṭhiṃ onāmetvā ekaṃ pādaṃ ukkhipitvā eḷakassa nipannaṭṭhānameva pāvisi. atha naṃ eḷako “samma, kiṃ piṭṭhiṃ onāmetvā āgacchasi, kiṃ te vāto vijjhatī”ti pucchi. sunakhopi “tvampi piṭṭhiṃ onāmetvā nipannosi, kiṃ te vāto vijjhatī”ti pucchi. te aññamaññaṃ attano pavattiṃ ārocesuṃ.</p>
	<p class="paratype03">atha naṃ eḷako pucchi “kiṃ pana tvaṃ puna bhattagehaṃ gantuṃ sakkhissasi sammā”ti? “na sakkhissāmi, samma, gatassa me jīvitaṃ natthī”ti. “tvaṃ pana puna hatthisālaṃ gantuṃ sakkhissasī”ti. “mayāpi tattha gantuṃ na sakkā, gatassa me jīvitaṃ natthī”ti. te “kathaṃ nu kho mayaṃ idāni jīvissāmā”ti upāyaṃ cintesuṃ. atha naṃ eḷako āha — “sace mayaṃ samaggavāsaṃ vasituṃ sakkoma, attheko upāyo”ti. “tena hi kathehī”ti. “samma, tvaṃ ito paṭṭhāya hatthisālaṃ yāhi, “nāyaṃ tiṇaṃ khādatī”ti tayi hatthigopakā āsaṅkaṃ na karissanti, tvaṃ mama tiṇaṃ āhareyyāsi. ahampi bhattagehaṃ pavisissāmi, “nāyaṃ maṃsakhādako”ti bhattakārako mayi āsaṅkaṃ na karissati, ahaṃ te maṃsaṃ āharissāmī”ti. te “sundaro upāyo”ti ubhopi sampaṭicchiṃsu. sunakho hatthisālaṃ gantvā tiṇakalāpaṃ ḍaṃsitvā āgantvā mahābhittipiṭṭhikāya ṭhapesi. itaropi bhattagehaṃ gantvā maṃsakhaṇḍaṃ mukhapūraṃ ḍaṃsitvā ānetvā tattheva ṭhapesi. sunakho maṃsaṃ khādi, eḷako tiṇaṃ khādi. te iminā upāyena samaggā sammodamānā mahābhittipiṭṭhikāya vasanti. rājā tesaṃ mittasanthavaṃ disvā cintesi “adiṭṭhapubbaṃ vata me kāraṇaṃ diṭṭhaṃ, ime paccāmittā hutvāpi samaggavāsaṃ vasanti. idaṃ kāraṇaṃ gahetvā pañhaṃ katvā pañca paṇḍite pucchissāmi, imaṃ pañhaṃ ajānantaṃ raṭṭhā pabbājessāmi, taṃ jānantassa ‘evarūpo paṇḍito natthī’ti mahāsakkāraṃ karissāmi. ajja tāva avelā, sve upaṭṭhānaṃ āgatakāle pucchissāmī”ti. so punadivase paṇḍitesu āgantvā nisinnesu pañhaṃ pucchanto imaṃ gāthamāha — </p>
	<p class="paratype21">“yesaṃ na kadāci bhūtapubbaṃ, sakhyaṃ sattapadampimasmi loke. </p>
	<p class="paratype22">jātā amittā duve sahāyā, paṭisandhāya caranti kissa hetū”ti. (jā. 1.12.94).</p>
	<p class="paratype03">tattha <b>paṭisandhāyā</b>ti saddahitvā ghaṭitā hutvā.</p>
	<p class="paratype03">idañca pana vatvā puna evamāha — </p>
	<p class="paratype21">“yadi me ajja pātarāsakāle, pañhaṃ na sakkuṇeyyātha vattumetaṃ. </p>
	<p class="paratype22">raṭṭhā pabbājayissāmi vo sabbe, na hi mattho duppaññajātikehī”ti. (jā. 1.12.95).</p>
	<p class="paratype03">tadā pana senako aggāsane nisinno ahosi, paṇḍito pana pariyante nisinno. so taṃ pañhaṃ upadhārento tamatthaṃ adisvā cintesi “ayaṃ rājā dandhadhātuko imaṃ pañhaṃ cintetvā saṅkharituṃ asamattho, kiñcideva, tena diṭṭhaṃ bhavissati, ekadivasaṃ okāsaṃ labhanto imaṃ pañhaṃ nīharissāmi, senako kenaci upāyena ajjekadivasamattaṃ adhivāsāpetū”ti. itarepi cattāro paṇḍitā andhakāragabbhaṃ paviṭṭhā viya na kiñci passiṃsu. senako “kā nu kho mahosadhassa pavattī”ti bodhisattaṃ olokesi. sopi taṃ olokesi. senako bodhisattassa olokitākāreneva tassa adhippāyaṃ ñatvā “paṇḍitassapi na upaṭṭhāti, tenekadivasaṃ okāsaṃ icchati, pūressāmissa manorathan”ti cintetvā raññā saddhiṃ vissāsena mahāhasitaṃ hasitvā “kiṃ, mahārāja, sabbeva amhe pañhaṃ kathetuṃ asakkonte raṭṭhā pabbājessasi, etampi ‘eko gaṇṭhipañho’ti tvaṃ sallakkhesi, na mayaṃ etaṃ kathetuṃ na sakkoma, apica kho thokaṃ adhivāsehi. gaṇṭhipañho esa, na sakkoma mahājanamajjhe kathetuṃ, ekamante cintetvā pacchā tumhākaṃ kathessāma, okāsaṃ no dehī”ti mahāsattaṃ oloketvā imaṃ gāthādvayamāha — </p>
	<p class="paratype21">“mahājanasamāgamamhi ghore, janakolāhalasaṅgamamhi jāte. </p>
	<p class="paratype22">vikkhittamanā anekacittā, pañhaṃ na sakkuṇoma vattumetaṃ.</p>
	<p class="paratype03"></p>
	<p class="paratype21">“ekaggacittāva ekamekā, rahasi gatā atthaṃ nicintayitvā. </p>
	<p class="paratype22">paviveke sammasitvāna dhīrā, atha vakkhanti janinda etamatthan”ti. (jā. 1.12.96-97).</p>
	<p class="paratype03">tattha <b>sammasitvānā</b>ti kāyacittaviveke ṭhitā ime dhīrā imaṃ pañhaṃ sammasitvā atha vo etaṃ atthaṃ vakkhanti.</p>
	<p class="paratype03">rājā tassa kathaṃ sutvā anattamano hutvāpi “sādhu cintetvā kathetha, akathente pana vo pabbājessāmī”ti tajjesiyeva. cattāro paṇḍitā pāsādā otariṃsu. senako itare āha — “sammā, rājā sukhumapañhaṃ pucchi, akathite mahantaṃ bhayaṃ bhavissati, sappāyabhojanaṃ bhuñjitvā sammā upadhārethā”ti. te attano attano gehaṃ gatā. paṇḍitopi uṭṭhāya udumbaradeviyā santikaṃ gantvā “devi, ajja vā hiyyo vā rājā kattha ciraṃ aṭṭhāsī”ti pucchi. “tāta, dīghantare vātapānena olokento caṅkamatī”ti. tato paṇḍito cintesi “raññā iminā passena kiñci diṭṭhaṃ bhavissatī”ti. so tattha gantvā bahi olokento eḷakasunakhānaṃ kiriyaṃ disvā “ime disvā raññā pañho abhisaṅkhato”ti sanniṭṭhānaṃ katvā gehaṃ gato. itarepi tayo cintetvā kiñci adisvā senakassa santikaṃ agamaṃsu. so te pucchi “diṭṭho vo pañho”ti. “na diṭṭho ācariyā”ti. “yadi evaṃ rājā vo pabbājessati, kiṃ karissathā”ti? “tumhehi pana diṭṭho”ti? “ahampi na passāmī”ti. “tumhesu apassantesu mayaṃ kiṃ passāma, rañño pana santike ‘cintetvā kathessāmā’ti sīhanādaṃ naditvā āgatamhā, akathite amhe rājā kujjhissati, kiṃ karoma, ayaṃ pañho na sakkā amhehi daṭṭhuṃ, paṇḍitena pana sataguṇaṃ sahassaguṇaṃ satasahassaguṇaṃ katvā cintito bhavissati, etha tassa santikaṃ gacchāmā”ti te cattāro paṇḍitā bodhisattassa gharadvāraṃ āgatabhāvaṃ ārocāpetvā “pavisantu paṇḍitā”ti vutte gehaṃ pavisitvā paṭisanthāraṃ katvā ekamantaṃ ṭhitā mahāsattaṃ pucchiṃsu “kiṃ pana, paṇḍita, cintito pañho”ti? “āma, cintito, mayi acintente añño ko cintayissatī”ti. “tena hi paṇḍita amhākampi kathethā”ti.</p>
	<p class="paratype03">paṇḍito “sacāhaṃ etesaṃ na kathessāmi, rājā te raṭṭhā pabbājessati, maṃ pana sattahi ratanehi pūjessati, ime andhabālā mā vinassantu, kathessāmi tesan”ti cintetvā te cattāropi nīcāsane nisīdāpetvā añjaliṃ paggaṇhāpetvā raññā diṭṭhataṃ ajānāpetvā “raññā pucchitakāle evaṃ katheyyāthā”ti catunnampi catasso gāthāyo bandhitvā pāḷimeva uggaṇhāpetvā uyyojesi. te dutiyadivase rājupaṭṭhānaṃ gantvā paññattāsane nisīdiṃsu. rājā senakaṃ pucchi “ñāto te, senaka, pañho”ti? “mahārāja, mayi ajānante añño ko jānissatī”ti. “tena hi kathehī”ti. “suṇātha devā”ti so uggahitaniyāmeneva gāthamāha — </p>
	<p class="paratype21">“uggaputtarājaputtiyānaṃ, urabbhassa maṃsaṃ piyaṃ manāpaṃ. </p>
	<p class="paratype22">na sunakhassa te adenti maṃsaṃ, atha meṇḍassa suṇena sakhyamassā”ti. (jā. 1.12.98).</p>
	<p class="paratype03">tattha <b>uggaputtarājaputtiyāna</b>nti uggatānaṃ amaccaputtānañceva rājaputtānañca.</p>
	<p class="paratype03">gāthaṃ vatvāpi senako atthaṃ na jānāti. rājā pana attano diṭṭhabhāvena pajānāti, tasmā “senakena tāva ñāto”ti pukkusaṃ pucchi. sopissa “kiṃ ahampi apaṇḍito”ti vatvā uggahitaniyāmeneva gāthamāha — </p>
	<p class="paratype21">“cammaṃ vihananti eḷakassa, assapiṭṭhattharassukhassa hetu. </p>
	<p class="paratype22">na ca te sunakhassa attharanti, atha meṇḍassa suṇena sakhyamassā”ti. (jā. 1.12.99).</p>
	<p class="paratype03">tassapi attho apākaṭoyeva. rājā pana attano pākaṭattā “imināpi pukkusena ñāto”ti kāmindaṃ pucchi. sopi uggahitaniyāmeneva gāthamāha — </p>
	<p class="paratype21">“āvellitasiṅgiko hi meṇḍo, na ca sunakhassa visāṇakāni atthi. </p>
	<p class="paratype22">tiṇabhakkho maṃsabhojano ca, atha meṇḍassa suṇena sakhyamassā”ti. (jā. 1.12.100).</p>
	<p class="paratype03">rājā “imināpi ñāto”ti devindaṃ pucchi. sopi uggahitaniyāmeneva gāthamāha — </p>
	<p class="paratype21">“tiṇamāsi palāsamāsi meṇḍo, na ca sunakho tiṇamāsi no palāsaṃ. </p>
	<p class="paratype22">gaṇheyya suṇo sasaṃ biḷāraṃ, atha meṇḍassa suṇena sakhyamassā”ti. (jā. 1.12.101).</p>
	<p class="paratype03">tattha <b>tiṇamāsi palāsamāsī</b>ti tiṇakhādako ceva paṇṇakhādako ca. <b>no palāsa</b>nti paṇṇampi na khādati. </p>
	<p class="paratype01">atha rājā paṇḍitaṃ pucchi — “tāta, tvampi imaṃ pañhaṃ jānāsī”ti? “mahārāja, avīcito yāva bhavaggā maṃ ṭhapetvā ko añño etaṃ jānissatī”ti. “tena hi kathehī”ti. “suṇa mahārājā”ti tassa pañhassa attano pākaṭabhāvaṃ pakāsento gāthādvayamāha — </p>
	<p class="paratype21">“aṭṭhaḍḍhapado catuppadassa, meṇḍo aṭṭhanakho adissamāno. </p>
	<p class="paratype22">chādiyamāharatī ayaṃ imassa, maṃsaṃ āharatī ayaṃ amussa. </p>
	<p class="paratype21">“pāsādavaragato videhaseṭṭho, vītihāraṃ aññamaññabhojanānaṃ. </p>
	<p class="paratype22">addakkhi kira sakkhikaṃ janindo, bubhukkassa puṇṇaṃmukhassa cetan”ti. (jā. 1.12.102-103).</p>
	<p class="paratype03">tattha <b>aṭṭhaḍḍhapado</b>ti byañjanakusalatāya eḷakassa catuppādaṃ sandhāyāha. <b>meṇḍo</b>ti eḷako. <b>aṭṭhanakho</b>ti ekekasmiṃ pāde dvinnaṃ dvinnaṃ khurānaṃ vasenetaṃ vuttaṃ. <b>adissamāno</b>ti maṃsaṃ āharaṇakāle apaññāyamāno. <b>chādiya</b>nti gehacchadanaṃ. tiṇanti attho. <b>ayaṃ imassā</b>ti sunakho eḷakassa. <b>vītihāra</b>nti vītiharaṇaṃ. <b>aññamaññabhojanāna</b>nti aññamaññassa bhojanānaṃ. meṇḍo hi sunakhassa bhojanaṃ harati, so tassa vītiharati, sunakhopi tassa harati, itaro vītiharati. <b>addakkhī</b>ti taṃ tesaṃ aññamaññabhojanānaṃ vītiharaṇaṃ sakkhikaṃ attano paccakkhaṃ katvā addasa. <b>bubhukkassā</b>ti bhubhūti saddakaraṇasunakhassa. <b>puṇṇaṃmukhassā</b>ti meṇḍassa. imesaṃ etaṃ mittasanthavaṃ rājā sayaṃ passīti.</p>
	<p class="paratype03">rājā itarehi bodhisattaṃ nissāya ñātabhāvaṃ ajānanto “pañca paṇḍitā attano attano ñāṇabalena jāniṃsū”ti maññamāno somanassappatto hutvā imaṃ gāthamāha — </p>
	<p class="paratype21">“lābhā vata me anapparūpā, yassa medisā paṇḍitā kulamhi. </p>
	<p class="paratype22">pañhassa gambhīragataṃ nipuṇamatthaṃ, paṭivijjhanti subhāsitena dhīrā”ti. (jā. 1.12.104).</p>
	<p class="paratype03">tattha <b>paṭivijjhantī</b>ti subhāsitena te viditvā kathenti.</p>
	<p class="paratype03">atha nesaṃ “tuṭṭhena nāma tuṭṭhākāro kattabbo”ti taṃ karonto imaṃ gāthamāha — </p>
	<p class="paratype21">“assatarirathañca ekamekaṃ, phītaṃ gāmavarañca ekamekaṃ. </p>
	<p class="paratype22">sabbesaṃ vo dammi paṇḍitānaṃ, paramappatītamano subhāsitenā”ti. (jā. 1.12.105).</p>
	<p class="paratype03">iti vatvā tesaṃ taṃ sabbaṃ dāpesi. </p>
	<p class="paratype06">dvādasanipāte meṇḍakapañho niṭṭhito. </p>
	<p class="paratype06">sirimantapañho </p>
	<p class="paratype01">udumbaradevī pana itarehi paṇḍitaṃ nissāya pañhassa ñātabhāvaṃ ñatvā “raññā muggaṃ māsena nibbisesakaṃ karontena viya pañcannaṃ samakova sakkāro kato, nanu mayhaṃ kaniṭṭhassa visesaṃ sakkāraṃ kātuṃ vaṭṭatī”ti cintetvā rañño santikaṃ gantvā pucchi “deva, kena vo pañho kathito”ti? “pañcahi paṇḍitehi, bhadde”ti. “deva, cattāro janā taṃ pañhaṃ kaṃ nissāya jāniṃsū”ti? “na jānāmi, bhadde”ti. “mahārāja, kiṃ te jānanti, paṇḍito pana ‘mā nassantu ime bālā’ti pañhaṃ uggaṇhāpesi, tumhe sabbesaṃ samakaṃ sakkāraṃ karotha, ayuttametaṃ, paṇḍitassa visesakaṃ kātuṃ vaṭṭatī”ti. rājā “attānaṃ nissāya ñātabhāvaṃ na kathesī”ti paṇḍitassa tussitvā atirekataraṃ sakkāraṃ kātukāmo cintesi “hotu mama puttaṃ ekaṃ pañhaṃ pucchitvā kathitakāle mahantaṃ sakkāraṃ karissāmī”ti. so pañhaṃ cintento sirimantapañhaṃ cintetvā ekadivasaṃ pañcannaṃ paṇḍitānaṃ upaṭṭhānaṃ āgantvā sukhanisinnakāle senakaṃ āha — “senaka, pañhaṃ pucchissāmī”ti. “puccha devā”ti. rājā sirimantapañhe paṭhamaṃ gāthamāha — </p>
	<p class="paratype21">“paññāyupetaṃ siriyā vihīnaṃ, yasassinaṃ vāpi apetapaññaṃ. </p>
	<p class="paratype22">pucchāmi taṃ senaka etamatthaṃ, kamettha seyyo kusalā vadantī”ti. (jā. 1.15.83).</p>
	<p class="paratype03">tattha <b>kamettha seyyo</b>ti imesu dvīsu kataraṃ paṇḍitā seyyoti vadanti.</p>
	<p class="paratype03">ayañca kira pañho senakassa vaṃsānugato, tena naṃ khippameva kathesi — </p>
	<p class="paratype21">“dhīrā ca bālā ca have janinda, sippūpapannā ca asippino ca. </p>
	<p class="paratype27">sujātimantopi ajātimassa, yasassino pesakarā bhavanti. </p>
	<p class="paratype22">etampi disvāna ahaṃ vadāmi, pañño nihīno sirīmāva seyyo”ti. (jā. 1.15.84).</p>
	<p class="paratype03">tattha <b>pañño nihīno</b>ti paññavā nihīno, issarova uttamoti attho.</p>
	<p class="paratype03">rājā tassa vacanaṃ sutvā itare tayo apucchitvā saṅghanavakaṃ hutvā nisinnaṃ mahosadhapaṇḍitaṃ āha — </p>
	<p class="paratype21">“tuvampi pucchāmi anomapañña, mahosadha kevaladhammadassi. </p>
	<p class="paratype22">bālaṃ yasassiṃ paṇḍitaṃ appabhogaṃ, kamettha seyyo kusalā vadantī”ti. (jā. 1.15.85).</p>
	<p class="paratype03">tattha <b>kevaladhammadassī</b>ti sabbadhammadassi.</p>
	<p class="paratype03">athassa mahāsatto “suṇa, mahārājā”ti vatvā kathesi — </p>
	<p class="paratype21">“pāpāni kammāni karoti bālo, idhameva seyyo iti maññamāno. </p>
	<p class="paratype27">idhalokadassī paralokamadassī, ubhayattha bālo kalimaggahesi. </p>
	<p class="paratype22">etampi disvāna ahaṃ vadāmi, paññova seyyo na yasassi bālo”ti. (jā. 1.15.86).</p>
	<p class="paratype03">tattha <b>idhameva seyyo</b>ti idhaloke issariyameva mayhaṃ seṭṭhanti maññamāno. <b>kalimaggahesī</b>ti bālo issariyamānena pāpakammaṃ katvā nirayādiṃ upapajjanto paraloke ca puna tato āgantvā nīcakule dukkhabhāvaṃ patvā nibbattamāno idhaloke cāti ubhayattha parājayameva gaṇhāti. etampi kāraṇaṃ ahaṃ disvā paññāsampannova uttamo, issaro pana bālo na uttamoti vadāmi.</p>
	<p class="paratype03">evaṃ vutte rājā senakaṃ oloketvā “nanu mahosadho paññavantameva uttamoti vadatī”ti āha. senako “mahārāja, mahosadho daharo, ajjāpissa mukhe khīragandho vāyati, kimesa jānātī”ti vatvā imaṃ gāthamāha — </p>
	<p class="paratype21">“nisippametaṃ vidadhāti bhogaṃ, na bandhuvā na sarīravaṇṇo yo. </p>
	<p class="paratype27">passeḷamūgaṃ sukhamedhamānaṃ, sirī hi naṃ bhajate goravindaṃ. </p>
	<p class="paratype22">etampi disvāna ahaṃ vadāmi, pañño nihīno sirīmāva seyyo”ti.</p>
	<p class="paratype03">tattha <b>eḷamūga</b>nti paggharitalālamukhaṃ. <b>goravinda</b>nti so kira tasmiṃyeva nagare asītikoṭivibhavo seṭṭhi virūpo. nāssa putto na ca dhītā, na kiñci sippaṃ jānāti. kathentassapissa hanukassa ubhohipi passehi lālādhārā paggharati. devaccharā viya dve itthiyo sabbālaṅkārehi vibhūsitā supupphitāni nīluppalāni gahetvā ubhosu passesu ṭhitā taṃ lālaṃ nīluppalehi sampaṭicchitvā nīluppalāni vātapānena chaḍḍenti. surāsoṇḍāpi pānāgāraṃ pavisantā nīluppalehi atthe sati tassa gehadvāraṃ gantvā “sāmi goravinda, seṭṭhī”ti vadanti. so tesaṃ saddaṃ sutvā vātapāne ṭhatvā “kiṃ, tātā”ti vadati. athassa lālādhārā paggharati . tā itthiyo taṃ nīluppalehi sampaṭicchitvā nīluppalāni antaravīthiyaṃ khipanti. surādhuttā tāni gahetvā udakena vikkhāletvā piḷandhitvā pānāgāraṃ pavisanti. evaṃ sirisampanno ahosi. senako taṃ udāharaṇaṃ katvā dassento evamāha.</p>
	<p class="paratype03">taṃ sutvā rājā “kīdisaṃ, tāta, mahosadhapaṇḍitā”ti āha. paṇḍito “deva, kiṃ senako jānāti, odanasitthaṭṭhāne kāko viya dadhiṃ pātuṃ āraddhasunakho viya ca yasameva passati, sīse patantaṃ mahāmuggaraṃ na passati, suṇa, devā”ti vatvā imaṃ gāthamāha — </p>
	<p class="paratype21">“laddhā sukhaṃ majjati appapañño, dukkhena phuṭṭhopi pamohameti. </p>
	<p class="paratype27">āgantunā dukkhasukhena phuṭṭho, pavedhati vāricarova ghamme. </p>
	<p class="paratype22">etampi disvāna ahaṃ vadāmi, paññova seyyo na yasassi bālo”ti. (jā. 1.15.88). </p>
	<p class="paratype01">tattha <b>sukha</b>nti issariyasukhaṃ labhitvā bālo pamajjati, pamatto samāno pāpaṃ karoti. <b>dukkhenā</b>ti kāyikacetasikadukkhena. <b>āgantunā</b>ti na ajjhattikena. sattānañhi sukhampi dukkhampi āgantukameva, na niccapavattaṃ. <b>ghamme</b>ti udakā uddharitvā ātape khittamaccho viya.</p>
	<p class="paratype03">taṃ sutvā rājā “kīdisaṃ ācariyā”ti āha. senako “deva, kimesa jānāti, tiṭṭhantu tāva manussā, araññe jātarukkhesupi phalasampannameva bahū vihaṅgamā bhajantī”ti vatvā imaṃ gāthamāha — </p>
	<p class="paratype21">“dumaṃ yathā sāduphalaṃ araññe, samantato samabhisaranti pakkhī. </p>
	<p class="paratype27">evampi aḍḍhaṃ sadhanaṃ sabhogaṃ, bahujjano bhajati atthahetu. </p>
	<p class="paratype22">etampi disvāna ahaṃ vadāmi, pañño nihīno sirīmāva seyyo”ti. (jā. 1.15.89).</p>
	<p class="paratype03">tattha <b>bahujjano</b>ti mahājano.</p>
	<p class="paratype03">taṃ sutvā rājā “kīdisaṃ tātā”ti āha. paṇḍito “kimesa mahodaro jānāti, suṇa, devā”ti vatvā imaṃ gāthamāha — </p>
	<p class="paratype21">“na sādhu balavā bālo, sāhasā vindate dhanaṃ. </p>
	<p class="paratype27">kandantametaṃ dummedhaṃ, kaḍḍhanti nirayaṃ bhusaṃ. </p>
	<p class="paratype22">etampi disvāna ahaṃ vadāmi, paññova seyyo na yasassi bālo”ti. (jā. 1.15.90).</p>
	<p class="paratype03">tattha <b>sāhasā</b>ti sāhasena sāhasikakammaṃ katvā janaṃ pīḷetvā dhanaṃ vindati. atha naṃ nirayapālā kandantameva dummedhaṃ balavavedanaṃ nirayaṃ kaḍḍhanti.</p>
	<p class="paratype03">puna raññā “kiṃ senakā”ti vutte senako imaṃ gāthamāha — </p>
	<p class="paratype21">“yā kāci najjo gaṅgamabhissavanti, sabbāva tā nāmagottaṃ jahanti. </p>
	<p class="paratype27">gaṅgā samuddaṃ paṭipajjamānā, na khāyate iddhiṃ paññopi loke. </p>
	<p class="paratype22">etampi disvāna ahaṃ vadāmi, pañño nihīno sirīmāva seyyo”ti. (jā. 1.15.91).</p>
	<p class="paratype03">tattha <b>najjo</b>ti ninnā hutvā sandamānā antamaso kunnadiyopi gaṅgaṃ abhissavanti. <b>jahantī</b>ti gaṅgātveva saṅkhyaṃ gacchanti, attano nāmagottaṃ jahanti. <b>na khāyate</b>ti sāpi gaṅgā samuddaṃ paṭipajjamānā na paññāyati, samuddotveva nāmaṃ labhati. evameva mahāpaññopi issarasantikaṃ patto na khāyati na paññāyati,samuddaṃ paviṭṭhagaṅgā viya hoti.</p>
	<p class="paratype03">puna rājā “kiṃ paṇḍitā”ti āha. so “suṇa, mahārājā”ti vatvā imaṃ gāthādvayamāha — </p>
	<p class="paratype21">“yametamakkhā udadhiṃ mahantaṃ, savanti najjo sabbakālamasaṅkhyaṃ. </p>
	<p class="paratype22">so sāgaro niccamuḷāravego, velaṃ na acceti mahāsamuddo. </p>
	<p class="paratype21">“evampi bālassa pajappitāni, paññaṃ na acceti sirī kadāci. </p>
	<p class="paratype22">etampi disvāna ahaṃ vadāmi, paññova seyyo na yasassi bālo”ti. (jā. 1.15.92-93).</p>
	<p class="paratype03">tattha <b>yametamakkhā</b>ti yaṃ etaṃ akkhāsi vadesi. <b>asaṅkhya</b>nti agaṇanaṃ. <b>velaṃ na accetī</b>ti uḷāravegopi hutvā ūmisahassaṃ ukkhipitvāpi velaṃ atikkamituṃ na sakkoti, velaṃ patvā avassaṃ sabbā ūmiyo bhijjanti. <b>evampi bālassa pajappitānī</b>ti bālassa vacanānipi evameva paññavantaṃ atikkamituṃ na sakkonti, taṃ patvāva bhijjanti. <b>paññaṃ na accetī</b>ti paññavantaṃ sirimā nāma nātikkamati. na hi koci manujo atthānatthe uppannakaṅkho taṃchindanatthāya paññavantaṃ atikkamitvā bālassa issarassa pādamūlaṃ gacchati, paññavantassa pana pādamūleyeva vinicchayo nāma labbhatīti.</p>
	<p class="paratype03">taṃ sutvā rājā “kathaṃ senakā”ti āha. so “suṇa, devā”ti vatvā imaṃ gāthamāha — </p>
	<p class="paratype21">“asaññato cepi paresamatthaṃ, bhaṇāti sandhānagato yasassī. </p>
	<p class="paratype27">tasseva taṃ rūhati ñātimajjhe, sirī hi naṃ kārayate na paññā. </p>
	<p class="paratype22">etampi disvāna ahaṃ vadāmi, pañño nihīno sirīmāva seyyo”ti. (jā. 1.15.94).</p>
	<p class="paratype03">tattha <b>asaññato cepī</b>ti issaro hi sacepi kāyādīhi asaññato dussīlo. <b>sandhānagato</b>ti vinicchaye ṭhito hutvā paresaṃ atthaṃ bhaṇati, tasmiṃ vinicchayamaṇḍale mahāparivāraparivutassa musāvādaṃ vatvā sāmikampi assāmikaṃ karontassa tasseva taṃ vacanaṃ ruhati. sirī hi naṃ tathā kārayate na paññā, tasmā pañño nihīno, sirimāva seyyoti vadāmi.</p>
	<p class="paratype03">puna raññā “kiṃ, tātā”ti vutte paṇḍito “suṇa, deva, bālasenako kiṃ jānātī”ti vatvā imaṃ gāthamāha — </p>
	<p class="paratype21">“parassa vā attano vāpi hetu, bālo musā bhāsati appapañño. </p>
	<p class="paratype27">so nindito hoti sabhāya majjhe, pacchāpi so duggatigāmī hoti. </p>
	<p class="paratype22">etampi disvāna ahaṃ vadāmi, paññova seyyo na yasassi bālo”ti. (jā. 1.15.95).</p>
	<p class="paratype03">tato senako imaṃ gāthamāha — </p>
	<p class="paratype21">“atthampi ce bhāsati bhūripañño, anāḷhiyo appadhano daliddo. </p>
	<p class="paratype27">na tassa taṃ rūhati ñātimajjhe, sirī ca paññāṇavato na hoti. </p>
	<p class="paratype22">etampi disvāna ahaṃ vadāmi, pañño nihīno sirīmāva seyyo”ti. (jā. 1.15.96).</p>
	<p class="paratype03">tattha <b>atthampī</b>ti kāraṇampi ce bhāsati. <b>ñātimajjhe</b>ti parisamajjhe. <b>paññāṇavato</b>ti mahārāja, paññāṇavantassa sirisobhaggappattassa santikaṃ gantvā pakatiyā vijjamānāpi sirī nāma na hoti. so hi tassa santike sūriyuggamane khajjopanako viya khāyatīti dasseti.</p>
	<p class="paratype03">puna raññā “kīdisaṃ, tātā”ti vutte paṇḍito “kiṃ jānāti, senako, idhalokamattameva oloketi, na paralokan”ti vatvā imaṃ gāthamāha — </p>
	<p class="paratype21">“parassa vā attano vāpi hetu, na bhāsati alikaṃ bhūripañño. </p>
	<p class="paratype27">so pūjito hoti sabhāya majjhe, pacchāpi so suggatigāmī hoti. </p>
	<p class="paratype22">etampi disvāna ahaṃ vadāmi, paññova seyyo na yasassi bālo”ti. (jā. 1.15.97).</p>
	<p class="paratype03">tato senako gāthamāha — </p>
	<p class="paratype21">“hatthī gavāssā maṇikuṇḍalā ca, thiyo ca iddhesu kulesu jātā. </p>
	<p class="paratype27">sabbāva tā upabhogā bhavanti, iddhassa posassa aniddhimanto. </p>
	<p class="paratype22">etampi disvāna ahaṃ vadāmi, pañño nihīno sirīmāva seyyo”ti. (jā. 1.15.98).</p>
	<p class="paratype03">tattha <b>iddhassā</b>ti issarassa. <b>aniddhimanto</b>ti na kevalaṃ tā nāriyova, atha kho sabbe aniddhimantopi sattā tassa upabhogā bhavanti.</p>
	<p class="paratype03">tato paṇḍito “kiṃ esa jānātī”ti vatvā ekaṃ kāraṇaṃ āharitvā dassento imaṃ gāthamāha — </p>
	<p class="paratype21">“asaṃvihitakammantaṃ, bālaṃ dummedhamantinaṃ. </p>
	<p class="paratype30">sirī jahati dummedhaṃ, jiṇṇaṃva urago tacaṃ. </p>
	<p class="paratype21">etampi disvāna ahaṃ vadāmi. </p>
	<p class="paratype22">paññova seyyo na yasassi bālo”ti. (jā. 1.15.99).</p>
	<p class="paratype03">tattha <b>“sirī jahatī”</b>ti padassa <b>cetiyajātakena</b> (jā. 1.8.45 ādayo) attho vaṇṇetabbo.</p>
	<p class="paratype03">atha senako raññā “kīdisan”ti vutte “deva, kiṃ esa taruṇadārako jānāti, suṇāthā”ti vatvā “paṇḍitaṃ appaṭibhānaṃ karissāmī”ti cintetvā imaṃ gāthamāha — </p>
	<p class="paratype21">“pañca paṇḍitā mayaṃ bhaddante, sabbe pañjalikā upaṭṭhitā. </p>
	<p class="paratype27">tvaṃ no abhibhuyya issarosi, sakkova bhūtapati devarājā. </p>
	<p class="paratype22">etampi disvāna ahaṃ vadāmi, pañño nihīno sirīmāva seyyo”ti. (jā. 1.15.100).</p>
	<p class="paratype03">idaṃ kira sutvā rājā “sādhurūpaṃ senakena kāraṇaṃ ābhataṃ, sakkhissati nu kho me putto imassa vādaṃ bhinditvā aññaṃ kāraṇaṃ āharitun”ti cintetvā “kīdisaṃ paṇḍitā”ti āha. senakena kira imasmiṃ kāraṇe ābhate ṭhapetvā bodhisattaṃ añño taṃ vādaṃ bhindituṃ samattho nāma natthi, tasmā mahāsatto attano ñāṇabalena tassa vādaṃ bhindanto “mahārāja, kimesa bālo jānāti, yasameva oloketi, paññāya visesaṃ na jānāti, suṇāthā”ti vatvā imaṃ gāthamāha — </p>
	<p class="paratype21">“dāsova paññassa yasassi bālo, atthesu jātesu tathāvidhesu. </p>
	<p class="paratype27">yaṃ paṇḍito nipuṇaṃ saṃvidheti, sammohamāpajjati tattha bālo. </p>
	<p class="paratype22">etampi disvāna ahaṃ vadāmi, paññova seyyo na yasassi bālo”ti. (jā. 1.15.101).</p>
	<p class="paratype03">tattha <b>atthesū</b>ti kiccesu jātesu. <b>saṃvidhetī</b>ti saṃvidahati.</p>
	<p class="paratype03">iti mahāsatto sinerupādato suvaṇṇavālukaṃ uddharanto viya gaganatale puṇṇacandaṃ uṭṭhāpento viya ca nayakāraṇaṃ dassesi. evaṃ mahāsattena paññānubhāvaṃ dassetvā kathite rājā senakaṃ āha — “kīdisaṃ, senaka, sakkonto uttaripi kathehī”ti. so koṭṭhe ṭhapitadhaññaṃ viya uggahitakaṃ khepetvā appaṭibhāno maṅkubhūto pajjhāyanto nisīdi. sace hi so aññaṃ kāraṇaṃ āhareyya, na gāthāsahassenapi imaṃ jātakaṃ niṭṭhāyetha. tassa pana appaṭibhānassa ṭhitakāle gambhīraṃ oghaṃ ānento viya mahāsatto uttaripi paññameva vaṇṇento imaṃ gāthamāha — </p>
	<p class="paratype21">“addhā hi paññāva sataṃ pasatthā, kantā sirī bhogaratā manussā. </p>
	<p class="paratype22">ñāṇañca buddhānamatulyarūpaṃ, paññaṃ na acceti sirī kadācī”ti. (jā. 1.15.102).</p>
	<p class="paratype03">tattha <b>sata</b>nti buddhādīnaṃ sappurisānaṃ. <b>bhogaratā</b>ti mahārāja, yasmā andhabālamanussā bhogaratāva, tasmā tesaṃ sirī kantā. yaso nāmesa paṇḍitehi garahito bālānaṃ kantoti cāyaṃ attho <b>bhisajātakena</b> (jā. 1.14.78 ādayo) vaṇṇetabbo. <b>buddhāna</b>nti sabbaññubuddhānañca ñāṇaṃ. <b>kadācī</b>ti kismiñci kāle ñāṇavantaṃ sirī nāma nātikkamati, devāti.</p>
	<p class="paratype03">taṃ sutvā rājā mahāsattassa pañhabyākaraṇena tuṭṭho ghanavassaṃ vassento viya mahāsattaṃ dhanena pūjento imaṃ gāthamāha — </p>
	<p class="paratype21">“yaṃ taṃ apucchimha akittayī no, mahosadha kevaladhammadassī. </p>
	<p class="paratype27">gavaṃ sahassaṃ usabhañca nāgaṃ, ājaññayutte ca rathe dasa ime. </p>
	<p class="paratype22">pañhassa veyyākaraṇena tuṭṭho, dadāmi te gāmavarāni soḷasā”ti. (jā. 1.15.103).</p>
	<p class="paratype03">tattha <b>usabhañca nāga</b>nti tassa gavaṃ sahassassa usabhaṃ katvā alaṅkatapaṭiyattaṃ ārohanīyaṃ nāgaṃ dammīti. </p>
	<p class="paratype06">vīsatinipāte sirimantapañho niṭṭhito. </p>
	<p class="paratype06">channapathapañho</p>
	<p class="paratype03">tato paṭṭhāya bodhisattassa yaso mahā ahosi. taṃ sabbaṃ udumbaradevīyeva vicāresi. sā tassa soḷasavassikakāle cintesi “mama kaniṭṭho mahallako jāto, yasopissa mahā ahosi, āvāhamassa kātuṃ vaṭṭatī”ti. sā rañño tamatthaṃ ārocesi. rājā “sādhu jānāpehi nan”ti āha. sā taṃ jānāpetvā tena sampaṭicchite “tena hi, tāta, te kumārikaṃ ānemī”ti āha. atha mahāsatto “kadāci imehi ānītā mama na rucceyya, sayameva tāva upadhāremī”ti cintetvā evamāha — “devi, katipāhaṃ mā kiñci rañño vadetha, ahaṃ ekaṃ kumārikaṃ sayaṃ pariyesitvā mama cittarucitaṃ tumhākaṃ ācikkhissāmī”ti. “evaṃ karohi, tātā”ti. so deviṃ vanditvā attano gharaṃ gantvā sahāyakānaṃ saññaṃ datvā aññātakavesena tunnavāyaupakaraṇāni gahetvā ekakova uttaradvārena nikkhamitvā uttarayavamajjhakaṃ pāyāsi. tadā pana tattha ekaṃ porāṇaseṭṭhikulaṃ parikkhīṇaṃ ahosi. tassa kulassa dhītā amarādevī nāma abhirūpā dassanīyā pāsādikā sabbalakkhaṇasampannā puññavatī. sā taṃ divasaṃ pātova yāguṃ pacitvā ādāya “pitu kasanaṭṭhānaṃ gamissāmī”ti nikkhamitvā tameva maggaṃ paṭipajji. mahāsatto taṃ āgacchantiṃ disvā “sabbalakkhaṇasampannāyaṃ itthī, sace apariggahā, imāya me pādaparicārikāya bhavituṃ vaṭṭatī”ti cintesi.</p>
	<p class="paratype03">sāpi taṃ disvāva “sace evarūpassa purisassa gehe bhaveyyaṃ, sakkā mayā kuṭumbaṃ saṇṭhāpetun”ti cintesi.</p>
	<p class="paratype03">atha mahāsatto — “imissā sapariggahāpariggahabhāvaṃ na jānāmi, hatthamuṭṭhiyā naṃ pucchissāmi, sace esā paṇḍitā bhavissati, jānissati. no ce, na jānissati, idheva naṃ chaḍḍetvā gacchāmī”ti cintetvā dūre ṭhitova hatthamuṭṭhimakāsi. sāpi “ayaṃ mama sasāmikāsāmikabhāvaṃ pucchatī”ti ñatvā hatthaṃ pasāresi. so apariggahabhāvaṃ ñatvā samīpaṃ gantvā “bhadde, kā nāma tvan”ti pucchi. “sāmi, ahaṃ atīte vā anāgate vā etarahi vā yaṃ natthi, tannāmikā”ti. “bhadde, loke amarā nāma natthi, tvaṃ amarā nāma bhavissasī”ti. “evaṃ, sāmī”ti. “bhadde, kassa yāguṃ harissasī”ti? “pubbadevatāya, sāmī”ti. “bhadde, pubbadevatā nāma mātāpitaro, tava pitu yāguṃ harissasi maññe”ti. “evaṃ, sāmī”ti. “bhadde, tava pitā kiṃ karotī”ti? “sāmi, ekaṃ dvidhā karotī”ti. “ekassa dvidhākaraṇaṃ nāma kasanaṃ, tava pitā kasatī”ti . “evaṃ, sāmī”ti. “katarasmiṃ pana ṭhāne te pitā kasatī”ti? “yattha sakiṃ gatā na enti, tasmiṃ ṭhāne, sāmī”ti. “sakiṃ gatānaṃ na paccāgamanaṭṭhānaṃ nāma susānaṃ, susānasantike kasati, bhadde”ti. “evaṃ, sāmī”ti. “bhadde, ajjeva essasī”ti. “sace essati, na essā”mi. “no ce essati, essāmi, sāmī”ti. “bhadde, pitā te maññe nadīpāre kasati, udake ente na essasi, anente essasī”ti. “evaṃ, sāmī”ti. ettakaṃ nāma mahāsatto ālāpasallāpaṃ karoti.</p>
	<p class="paratype03">atha naṃ amarādevī “yāguṃ pivissasi, sāmī”ti nimantesi. mahāsatto “paṭhamameva paṭikkhipanaṃ nāma avamaṅgalan”ti cintetvā “āma, pivissāmī”ti āha. sā pana yāgughaṭaṃ otāresi. mahāsatto cintesi “sace pātiṃ adhovitvā hatthadhovanaṃ adatvā dassati, ettheva naṃ pahāya gamissāmī”ti. sā pana pātiṃ dhovitvā pātiyā udakaṃ āharitvā hatthadhovanaṃ datvā tucchapātiṃ hatthe aṭṭhapetvā bhūmiyaṃ ṭhapetvā ghaṭaṃ āluḷetvā yāguyā pūresi, tattha pana sitthāni mahantāni. atha naṃ mahāsatto āha “kiṃ, bhadde, atibahalā yāgū”ti. “udakaṃ na laddhaṃ, sāmī”ti . “kedāre udakaṃ na laddhaṃ bhavissati maññe”ti. “evaṃ, sāmī”ti. sā pitu yāguṃ ṭhapetvā bodhisattassa adāsi. so yāguṃ pivitvā mukhaṃ vikkhāletvā “bhadde, tuyhaṃ mātu gehaṃ gamissāmi, maggaṃ me ācikkhā”ti āha. sā “sādhū”ti vatvā maggaṃ ācikkhantī ekakanipāte imaṃ gāthamāha — </p>
	<p class="paratype21">“yena sattubilaṅgā ca, diguṇapalāso ca pupphito. </p>
	<p class="paratype27">yena dadāmi tena vadāmi, yena na dadāmi na tena vadāmi. </p>
	<p class="paratype22">esa maggo yavamajjhakassa, etaṃ annapathaṃ vijānāhī”ti. (jā. 1.1.112).</p>
	<p class="paratype03">tassattho — “sāmi, antogāmaṃ pavisitvā ekaṃ sattuāpaṇaṃ passissasi, tato kañjikāpaṇaṃ, tesaṃ purato diguṇapaṇṇo koviḷāro supupphito, tasmā tvaṃ yena sattubilaṅgā ca koviḷāro ca pupphito, tena gantvā koviḷāramūle ṭhatvā dakkhiṇaṃ gaṇha vāmaṃ muñca, esa maggo yavamajjhakassa yavamajjhakagāme ṭhitassa amhākaṃ gehassa, etaṃ evaṃ paṭicchādetvā mayā vuttaṃ channapathaṃ paṭicchannapathaṃ channapathaṃ vā paṭicchannakāraṇaṃ vijānāhī”ti. ettha hi <b>yena dadāmī</b>ti yena hatthena dadāmi, idaṃ dakkhiṇahatthaṃ sandhāya vuttaṃ, itaraṃ vāmahatthaṃ. evaṃ sā tassa maggaṃ ācikkhitvā pitu yāguṃ gahetvā agamāsi. </p>
	<p class="paratype06">channapathapañho niṭṭhito. </p>
	<p class="paratype06">amarādevipariyesanā</p>
	<p class="paratype03">sopi tāya kathitamaggeneva taṃ gehaṃ gato. atha naṃ amarādeviyā mātā disvā āsanaṃ datvā “yāguṃ pivissasi, sāmī”ti āha. “amma, kaniṭṭhabhaginiyā me amarādeviyā thokā yāgu me dinnā”ti. taṃ sutvā sā “dhītu me atthāya āgato bhavissatī”ti aññāsi. mahāsatto tesaṃ duggatabhāvaṃ jānantopi “amma, ahaṃ tunnavāyo, kiñci sibbitabbayuttakaṃ atthī”ti pucchi. “atthi, sāmi, mūlaṃ pana natthī”ti? “amma mūlena kammaṃ natthi, ānehi, sibbissāmi nan”ti. sā jiṇṇasāṭakāni āharitvā adāsi. bodhisatto āhaṭāhaṭaṃ niṭṭhāpesiyeva. puññavato hi kiriyā nāma samijjhatiyeva. atha naṃ āha “amma, vīthibhāgena āroceyyāsī”ti. sā sakalagāmaṃ ārocesi. mahāsatto tunnavāyakammaṃ katvā ekāheneva sahassaṃ kahāpaṇaṃ uppādesi. mahallikāpissa pātarāsabhattaṃ pacitvā datvā “tāta, sāyamāsaṃ kittakaṃ pacāmī”ti āha. “amma, yattakā imasmiṃ gehe bhuñjanti, tesaṃ pamāṇenā”ti. sā anekasūpabyañjanaṃ bahubhattaṃ paci. amarādevīpi sāyaṃ sīsena dārukalāpaṃ, ucchaṅgena paṇṇaṃ ādāya araññato āgantvā puragehadvāre dārukalāpaṃ nikkhipitvā pacchimadvārena gehaṃ pāvisi. pitāpissā sāyataraṃ āgamāsi. mahāsatto nānaggarasabhojanaṃ bhuñji. itarā mātāpitaro bhojetvā pacchā sayaṃ bhuñjitvā mātāpitūnaṃ pāde dhovitvā mahāsattassa pāde dhovi.</p>
	<p class="paratype03">so taṃ pariggaṇhanto katipāhaṃ tattheva vasi. atha naṃ vīmaṃsanto ekadivasaṃ āha — “bhadde, aḍḍhanāḷikataṇḍule gahetvā tato mayhaṃ yāguñca pūvañca bhattañca pacāhī”ti. sā “sādhū”ti sampaṭicchitvā taṇḍule koṭṭetvā mūlataṇḍulehi bhattaṃ, majjhimataṇḍulehi yāguṃ, kaṇakāhi pūvaṃ pacitvā tadanurūpaṃ sūpabyañjanaṃ sampādetvā mahāsattassa sabyañjanaṃ yāguṃ adāsi. sā yāgu mukhe ṭhapitamattāva satta rasaharaṇisahassāni pharitvā aṭṭhāsi. so tassā vīmaṃsanatthameva “bhadde, yāguṃ pacituṃ ajānantī kimatthaṃ mama taṇḍule nāsesī”ti kuddho viya saha kheḷena niṭṭhubhitvā bhūmiyaṃ pātesi. sā tassa akujjhitvāva “sāmi, sace yāgu na sundarā, pūvaṃ khādā”ti pūvaṃ adāsi. tampi tatheva akāsi. “sace, sāmi, pūvaṃ na sundaraṃ, bhattaṃ bhuñjā”ti bhattaṃ adāsi. bhattampi tatheva katvā “bhadde, tvaṃ pacituṃ ajānantī mama santakaṃ kimatthaṃ nāsesī”ti kuddho viya tīṇipi ekato madditvā sīsato paṭṭhāya sakalasarīraṃ limpitvā “gaccha, dvāre nisīdāhī”ti āha. sā akujjhitvāva “sādhu, sāmī”ti gantvā tathā akāsi. so tassā nihatamānabhāvaṃ ñatvā “bhadde, ehī”ti āha. sā akujjhitvā ekavacaneneva āgatā. mahāsatto pana āgacchanto kahāpaṇasahassena saddhiṃ ekasāṭakayugaṃ tambūlapasibbake ṭhapetvā āgato. atha so taṃ sāṭakaṃ nīharitvā tassā hatthe ṭhapetvā “bhadde, tava sahāyikāhi saddhiṃ nhāyitvā imaṃ sāṭakaṃ nivāsetvā ehī”ti āha. sā tathā akāsi.</p>
	<p class="paratype03">paṇḍito uppāditadhanañca, ābhatadhanañca sabbaṃ tassā mātāpitūnaṃ datvā samassāsetvā sasure āpucchitvā taṃ ādāya nagarābhimukho agamāsi. antarāmagge tassā vīmaṃsanatthāya chattañca upāhanañca datvā evamāha — “bhadde, imaṃ chattaṃ gahetvā attānaṃ dhārehi, upāhanaṃ abhiruhitvā yāhī”ti. sā taṃ gahetvā tathā akatvā abbhokāse sūriyasantāpe chattaṃ adhāretvā vanante dhāretvā gacchati, thalaṭṭhāne upāhanaṃ paṭimuñcitvā udakaṭṭhānaṃ sampattakāle abhiruhitvā gacchati. bodhisatto taṃ kāraṇaṃ disvā pucchi “kiṃ, bhadde, thalaṭṭhāne upāhanaṃ paṭimuñcitvā udakaṭṭhāne abhiruhitvā gacchasi, sūriyasantāpe chattaṃ adhāretvā vanante dhāretvā”ti? sā āha — “sāmi, thalaṭṭhāne kaṇṭakādīni passāmi, udakaṭṭhāne macchakacchapakaṇṭakādīni na passāmi, tesu pāde paviṭṭhesu dukkhavedanā bhaveyya, abbhokāse sukkharukkhakaṇṭakādīni natthi, vanantaraṃ paviṭṭhānaṃ pana sukkharukkhadaṇḍādikesu matthake patitesu dukkhavedanā bhaveyya, tasmā tāni paṭighātanatthāya evaṃ karomī”ti.</p>
	<p class="paratype03">bodhisatto dvīhi kāraṇehi tassā kathaṃ sutvā tussitvā gacchanto ekasmiṃ ṭhāne phalasampannaṃ ekaṃ badararukkhaṃ disvā badararukkhamūle nisīdi. sā badararukkhamūle nisinnaṃ mahāsattaṃ disvā “sāmi, abhiruhitvā badaraphalaṃ gahetvā khādāhi, mayhampi dehī”ti āha. “bhadde, ahaṃ kilamāmi, abhiruhituṃ na sakkomi, tvameva abhiruhā”ti. sā tassa vacanaṃ sutvā badararukkhaṃ abhiruyha sākhantare nisīditvā phalaṃ ocini. bodhisatto taṃ āha — “bhadde, phalaṃ mayhaṃ dehī”ti. sā “ayaṃ puriso paṇḍito vā apaṇḍito vā vīmaṃsissāmī”ti cintetvā taṃ āha “sāmi, uṇhaphalaṃ khādissasi, udāhu sītaphalan”ti? so taṃ kāraṇaṃ ajānanto viya evamāha — “bhadde, uṇhaphalena me attho”ti . sā phalāni bhūmiyaṃ khipitvā “sāmi, khādā”ti āha. bodhisatto taṃ gahetvā dhamento khādi. puna vīmaṃsamāno naṃ evamāha — “bhadde, sītalaṃ me dehī”ti. atha sā badaraphalāni tiṇabhūmiyā upari khipi. so taṃ gahetvā khāditvā “ayaṃ dārikā ativiya paṇḍitā”ti cintetvā tussi. atha mahāsatto taṃ āha — “bhadde, badararukkhato otarāhī”ti. sā mahāsattassa vacanaṃ sutvā rukkhato otaritvā ghaṭaṃ gahetvā nadiṃ gantvā udakaṃ ānetvā mahāsattassa adāsi. mahāsatto pivitvā mukhaṃ vikkhāletvā tato uṭṭhāya gacchanto nagarameva sampatto.</p>
	<p class="paratype03">atha so taṃ vīmaṃsanatthāya dovārikassa gehe ṭhapetvā dovārikassa bhariyāya ācikkhitvā attano nivesanaṃ gantvā purise āmantetvā “asukagehe itthiṃ ṭhapetvā āgatomhi, imaṃ sahassaṃ ādāya gantvā taṃ vīmaṃsathā”ti sahassaṃ datvā pesesi. te tathā kariṃsu. sā āha — “idaṃ mama sāmikassa pādarajampi na agghatī”ti. te āgantvā paṇḍitassa ārocesuṃ. punapi yāvatatiyaṃ pesetvā catutthe vāre mahāsatto teyeva “tena hi naṃ hatthe gahetvā kaḍḍhantā ānethā”ti āha. te tathā kariṃsu. sā mahāsattaṃ mahāsampattiyaṃ ṭhitaṃ na sañjāni, naṃ oloketvā ca pana hasi ceva rodi ca. so ubhayakāraṇaṃ pucchi. atha naṃ sā āha — “sāmi, ahaṃ hasamānā tava sampattiṃ oloketvā ‘ayaṃ akāraṇena na laddhā, purimabhave kusalaṃ katvā laddhā, aho puññānaṃ phalaṃ nāmā’ti hasiṃ. rodamānā pana ‘idāni parassa rakkhitagopitavatthumhi aparajjhitvā nirayaṃ gamissatī’ti tayi kāruññena rodin”ti.</p>
	<p class="paratype03">so taṃ vīmaṃsitvā suddhabhāvaṃ ñatvā “gacchatha naṃ tattheva nethā”ti vatvā pesetvā puna tunnavāyavesaṃ gahetvā gantvā tāya saddhiṃ sayitvā punadivase pātova rājakulaṃ pavisitvā udumbaradeviyā ārocesi. sā rañño ārocetvā amarādeviṃ sabbālaṅkārehi alaṅkaritvā mahāyogge nisīdāpetvā mahantena sakkārena mahāsattassa gehaṃ netvā maṅgalaṃ kāresi. rājā bodhisattassa sahassamūlaṃ paṇṇākāraṃ pesesi. dovārike ādiṃ katvā sakalanagaravāsino paṇṇākāre pahiṇiṃsu. amarādevīpi raññā pahitaṃ paṇṇākāraṃ dvidhā bhinditvā ekaṃ koṭṭhāsaṃ rañño pesesi. etenupāyena sakalanagaravāsīnampi paṇṇākāraṃ pesetvā nagaraṃ saṅgaṇhi. tato paṭṭhāya mahāsatto tāya saddhiṃ samaggavāsaṃ vasanto rañño atthañca dhammañca anusāsi. </p>
	<p class="paratype06">amarādevipariyesanā niṭṭhitā. </p>
	<p class="paratype06">sabbaratanathenavaṇṇanā</p>
	<p class="paratype03">athekadivasaṃ senako itare tayo attano santikaṃ āgate āmantesi “ambho, mayaṃ gahapatiputtassa mahosadhasseva nappahoma, idāni pana tena attanā byattatarā bhariyā ānītā, kinti naṃ rañño antare paribhindeyyāmā”ti. “ācariya, mayaṃ kiṃ jānāma, tvaṃyeva jānāhī”ti. “hotu mā cintayittha, attheko upāyo, ahaṃ rañño cūḷāmaṇiṃ thenetvā āharissāmi, pukkusa, tvaṃ suvaṇṇamālaṃ āhara, kāminda, tvaṃ kambalaṃ, devinda, tvaṃ suvaṇṇapādukanti evaṃ mayaṃ cattāropi upāyena tāni āharissāma, tato amhākaṃ gehe aṭṭhapetvā gahapatiputtassa gehaṃ pesessāmā”ti. atha kho te cattāropi tathā kariṃsu. tesu senako tāva cūḷāmaṇiṃ takkaghaṭe pakkhipitvā dāsiyā hatthe ṭhapetvā pesesi “imaṃ takkaghaṭaṃ aññesaṃ gaṇhantānaṃ adatvā sace mahosadhassa gehe gaṇhāti, ghaṭeneva saddhiṃ dehī”ti. sā paṇḍitassa gharadvāraṃ gantvā “takkaṃ gaṇhatha, takkaṃ gaṇhathā”ti aparāparaṃ carati.</p>
	<p class="paratype03">amarādevī dvāre ṭhitā tassā kiriyaṃ disvā “ayaṃ aññattha na gacchati, bhavitabbamettha kāraṇenā”ti iṅgitasaññāya dāsiyo paṭikkamāpetvā sayameva “amma, ehi takkaṃ gaṇhissāmī”ti pakkositvā tassā āgatakāle dāsīnaṃ saññaṃ datvā tāsu anāgacchantīsu “gaccha, amma, dāsiyo pakkosāhī”ti tameva pesetvā takkaghaṭe hatthaṃ otāretvā maṇiṃ disvā taṃ dāsiṃ pucchi “amma, tvaṃ kassa santakā”ti? “ayye, senakapaṇḍitassa dāsīmhī”ti. tato tassā nāmaṃ tassā ca mātuyā nāmaṃ pucchitvā “asukā nāmā”ti vutte “amma, imaṃ takkaṃ katimūlan”ti pucchi. “ayye, catunāḷikan”ti. “tena hi, amma, imaṃ takkaṃ me dehī”ti vatvā “ayye, tumhesu gaṇhantīsu mūlena me ko attho, ghaṭeneva saddhiṃ gaṇhathā”ti vutte “tena hi yāhī”ti taṃ uyyojetvā sā “asukamāse asukadivase senakācariyo asukāya nāma dāsiyā dhītāya asukāya nāma hatthe rañño cūḷāmaṇiṃ pahenakatthāya pahiṇī”ti paṇṇe likhitvā takkaṃ gaṇhi. pukkusopi suvaṇṇamālaṃ sumanapupphacaṅkoṭake ṭhapetvā sumanapupphena paṭicchādetvā tatheva pesesi. kāmindopi kambalaṃ paṇṇapacchiyaṃ ṭhapetvā paṇṇehi chādetvā pesesi. devindopi suvaṇṇapādukaṃ yavakalāpantare bandhitvā pesesi. sā sabbānipi tāni gahetvā paṇṇe akkharāni āropetvā mahāsattassa ācikkhitvā ṭhapesi. </p>
	<p class="paratype01">tepi cattāro paṇḍitā rājakulaṃ gantvā “kiṃ, deva, tumhe cūḷāmaṇiṃ na piḷandhathā”ti āhaṃsu. rājā “piḷandhissāmi āharathā”ti purise āha. te maṇiṃ na passiṃsu, itarānipi na passiṃsuyeva. atha te cattāro paṇḍitā “deva, tumhākaṃ ābharaṇāni mahosadhassa gehe atthi, so tāni sayaṃ vaḷañjeti, paṭisattu te mahārāja, gahapatiputto”ti taṃ bhindiṃsu. athassa atthacarakā manussā sīghaṃ gantvā ārocesuṃ. so “rājānaṃ disvā jānissāmī”ti rājupaṭṭhānaṃ agamāsi. rājā kujjhitvā “ko jānissati, kiṃ bhavissati kiṃ karissatī”ti attānaṃ passituṃ nādāsi. paṇḍito rañño kuddhabhāvaṃ ñatvā attano nivesanameva gato. rājā “naṃ gaṇhathā”ti āṇāpesi. paṇḍito atthacarakānaṃ vacanaṃ sutvā “mayā apagantuṃ vaṭṭatī”ti amarādeviyā saññaṃ datvā aññātakavesena nagarā nikkhamitvā dakkhiṇayavamajjhakagāmaṃ gantvā tasmiṃ kumbhakārakammaṃ akāsi. nagare “paṇḍito palāto”ti ekakolāhalaṃ jātaṃ.</p>
	<p class="paratype03">senakādayopi cattāro janā tassa palātabhāvaṃ ñatvā “mā cintayittha, mayaṃ kiṃ apaṇḍitā”ti aññamaññaṃ ajānāpetvāva amarādeviyā paṇṇākāraṃ pahiṇiṃsu sā tehi catūhi pesitapaṇṇākāraṃ gahetvā “asuka-asukavelāya āgacchatū”ti vatvā ekaṃ kūpaṃ khaṇāpetvā gūtharāsino saha udakena tattha pūretvā gūthakūpassa uparitale yantaphalakāhi pidahitvā kiḷañjena paṭicchādetvā sabbaṃ niṭṭhāpesi. atha senako sāyanhasamaye nhatvā attānaṃ alaṅkaritvā nānaggarasabhojanaṃ bhuñjitvā bodhisattassa gehaṃ agamāsi. so gharadvāre ṭhatvā attano āgatabhāvaṃ jānāpesi. sā “ehi, ācariyā”ti āha. so gantvā tassā santike aṭṭhāsi. sā evamāha — “sāmi, idāni ahaṃ tava vasaṃ gatā, attano sarīraṃ anhāyitvā sayituṃ ayuttan”ti. so tassā vacanaṃ sutvā “sādhū”ti sampaṭicchi. sā nikkhamitvā udakapūraṃ ghaṭaṃ gahetvā āsittā viya “ehi, ācariya, nhānatthāya phalakāni āruhā”ti vatvā tassa phalakāni abhiruyha ṭhitakāle gehaṃ pavisitvā phalakakoṭiyaṃ akkamitvā gūthakūpe pātesi.</p>
	<p class="paratype03">pukkusopi sāyanhasamaye nhatvā alaṅkaritvā nānaggarasabhojanaṃ bhuñjitvā bodhisattassa gehaṃ gantvā gharadvāre ṭhatvā attano āgatabhāvaṃ jānāpesi. ekā paricārikā itthī amarādeviyā ārocesi. sā tassā vacanaṃ sutvā “ehi, ācariya, attano sarīraṃ anhāyitvā sayituṃ ayuttan”ti āha. so “sādhū”ti sampaṭicchi. sā nikkhamitvā udakapūraṃ ghaṭaṃ gahetvā āsiñcamānā viya “ehi, ācariya, nhānatthāya phalakāni abhiruhā”ti āha. tassa phalakāni abhiruyha ṭhitakāle sā gehaṃ pavisitvā phalakāni ākaḍḍhitvā gūthakūpe pātesi. pukkusaṃ senako “ko eso”ti pucchi. “ahaṃ pukkuso”ti. “tvaṃ ko nāma manusso”ti? “ahaṃ senako”ti aññamaññaṃ pucchitvā aṭṭhaṃsu. tathā itare dvepi tattheva pātesi. sabbepi te jegucche gūthakūpe aṭṭhaṃsu. sā vibhātāya rattiyā tato ukkhipāpetvā, cattāropi jane khuramuṇḍe kārāpetvā taṇḍulāni gāhāpetvā udakena temetvā koṭṭāpetvā cuṇṇaṃ bahalayāguṃ pacāpetvā madditvā sīsato paṭṭhāya sakalasarīraṃ vilimpāpetvā tūlapicūni gāhāpetvā tatheva sīsato paṭṭhāya okirāpetvā mahādukkhaṃ pāpetvā kilañjakucchiyaṃ nipajjāpetvā veṭhetvā rañño ārocetukāmā hutvā tehi saddhiṃ cattāri ratanāni gāhāpetvā rañño santikaṃ gantvā rājānaṃ vanditvā ekamantaṃ nisīditvā — “deva, setavānaraṃ nāma mahāpaṇṇākāraṃ paṭiggaṇhathā”ti vatvā cattāri kilañjāni rañño pādamūle ṭhapāpesi. atha rājā vivarāpetvā setamakkaṭasadise cattāropi jane passi. atha sabbe manussā “aho adiṭṭhapubbā, aho mahāsetavānarā”ti vatvā mahāhasitaṃ hasiṃsu. te cattāropi mahālajjā ahesuṃ.</p>
	<p class="paratype03">atha amarādevī attano sāmino niddosabhāvaṃ kathentī rājānaṃ āha — “deva, mahosadhapaṇḍito na coro, ime cattārova corā. etesu hi senako maṇicoro, pukkuso suvaṇṇamālācoro, kāmindo kambalacoro, devindo suvaṇṇapādukācoro. ime corā asukamāse asukadivase asukadāsidhītānaṃ asukadāsīnaṃ hatthe imāni ratanāni pahiṇanti. imaṃ paṇṇaṃ passatha, attano santakañca gaṇhatha, core ca, deva, paṭicchathā”ti. sā cattāropi jane mahāvippakāraṃ pāpetvā rājānaṃ vanditvā attano gehameva gatā. rājā bodhisattassa palātabhāvena tasmiṃ āsaṅkāya ca aññesaṃ paṇḍitapatimantīnaṃ abhāvena ca tesaṃ kiñci avatvā “paṇḍitā nhāpetvā attano gehāni gacchathā”ti pesesi. cattāro janā mahāvippakāraṃ patvā rājānaṃ vanditvā attano gehameva gatā. </p>
	<p class="paratype06">sabbaratanathenā niṭṭhitā. </p>
	<p class="paratype06">khajjopanakapañho</p>
	<p class="paratype03">athassa chatte adhivatthā devatā bodhisattassa dhammadesanaṃ assuṇantī “kiṃ nu kho kāraṇan”ti āvajjamānā taṃ kāraṇaṃ ñatvā “paṇḍitassa ānayanakāraṇaṃ karissāmī”ti cintetvā rattibhāge chattapiṇḍikaṃ vivaritvā rājānaṃ catukkanipāte devatāya pucchitapañhe āgate “hanti hatthehi pādehī”tiādike cattāro pañhe pucchi. rājā ajānanto “ahaṃ na jānāmi, aññe paṇḍite pucchissāmī”ti ekadivasaṃ okāsaṃ yācitvā punadivase “āgacchantū”ti catunnaṃ paṇḍitānaṃ sāsanaṃ pesesi. tehi “mayaṃ khuramuṇḍā vīthiṃ otarantā lajjāmā”ti vutte rājā cattāro nāḷipaṭṭe pesesi “ime sīsesu katvā āgacchantū”ti. tadā kira te nāḷipaṭṭā uppannā. te āgantvā paññattāsane nisīdiṃsu. atha rājā “senaka, ajja rattibhāge chatte adhivatthā devatā maṃ cattāro pañhe pucchi, ahaṃ pana ajānanto ‘paṇḍite pucchissāmī’ti avacaṃ, kathehi me te pañhe”ti vatvā imaṃ gāthamāha — </p>
	<p class="paratype21">“hanti hatthehi pādehi, mukhañca parisumbhati. </p>
	<p class="paratype22">sa ve rāja piyo hoti, kaṃ tena tvābhipassasī”ti. (jā. 1.4.197).</p>
	<p class="paratype03">senako ajānanto “kiṃ hanti, kathaṃ hantī”ti taṃ taṃ vilapitvā neva antaṃ passi, na koṭiṃ passi. sesāpi appaṭibhānā ahesuṃ. atha rājā vippaṭisārī hutvā puna rattibhāge devatāya “pañho te ñāto”ti puṭṭho “mayā cattāro paṇḍitā puṭṭhā, tepi na jāniṃsū”ti āha. devatā “kiṃ te jānissanti, ṭhapetvā mahosadhapaṇḍitaṃ añño koci ete pañhe kathetuṃ samattho nāma natthi. sace taṃ pakkosāpetvā ete pañhe na kathāpessasi, iminā te jalitena ayakūṭena sīsaṃ bhindissāmī”ti rājānaṃ tajjetvā “mahārāja, agginā atthe sati khajjopanakaṃ dhamituṃ na vaṭṭati, khīrena atthe sati visāṇaṃ duhituṃ na vaṭṭatī”ti vatvā imaṃ pañcakanipāte khajjopanakapañhaṃ udāhari — </p>
	<p class="paratype21">“ko nu santamhi pajjote, aggipariyesanaṃ caraṃ. </p>
	<p class="paratype22">addakkhi ratti khajjotaṃ, jātavedaṃ amaññatha. </p>
	<p class="paratype21">“svassa gomayacuṇṇāni, abhimatthaṃ tiṇāni ca. </p>
	<p class="paratype22">viparītāya saññāya, nāsakkhi pajjaletave. </p>
	<p class="paratype21">“evampi anupāyena, atthaṃ na labhate migo. </p>
	<p class="paratype22">visāṇato gavaṃ dohaṃ, yattha khīraṃ na vindati. </p>
	<p class="paratype21">“vividhehi upāyehi, atthaṃ papponti māṇavā. </p>
	<p class="paratype22">niggahena amittānaṃ, mittānaṃ paggahena ca. </p>
	<p class="paratype21">“senāmokkhapalābhena, vallabhānaṃ nayena ca. </p>
	<p class="paratype22">jagatiṃ jagatipālā, āvasanti vasundharan”ti. (jā. 1.5.75-79).</p>
	<p class="paratype03">tattha <b>santamhi pajjote</b>ti aggimhi sante. <b>cara</b>nti caranto. <b>addakkhī</b>ti passi, disvā ca pana vaṇṇasāmaññatāya khajjopanakaṃ “jātavedo ayaṃ bhavissatī”ti amaññittha. <b>svassā</b>ti so assa khajjopanakassa upari sukhumāni gomayacuṇṇāni ceva tiṇāni ca. <b>abhimattha</b>nti hatthehi ghaṃsitvā ākiranto jaṇṇukehi bhūmiyaṃ patiṭṭhāya mukhena dhamanto jālessāmi nanti viparītāya saññāya vāyamantopi jāletuṃ nāsakkhi. <b>migo</b>ti migasadiso andhabālo evaṃ anupāyena pariyesanto atthaṃ na labhati. <b>yatthā</b>ti yasmiṃ visāṇe khīrameva natthi, tato gāviṃ duhanto viya ca atthaṃ na vindati. <b>senāmokkhapalābhenā</b>ti senāmokkhānaṃ amaccānaṃ lābhena. <b>vallabhāna</b>nti piyamanāpānaṃ vissāsikānaṃ amaccānaṃ nayena ca. <b>vasundhara</b>nti vasusaṅkhātānaṃ ratanānaṃ dhāraṇato vasundharanti laddhanāmaṃ jagatiṃ jagatipālā rājāno āvasanti.</p>
	<p class="paratype03">na te tayā sadisā hutvā aggimhi vijjamāneyeva khajjopanakaṃ dhamanti. mahārāja, tvaṃ pana aggimhi sati khajjopanakaṃ dhamanto viya, tulaṃ chaḍḍetvā hatthena tulayanto viya, khīrena atthe jāte visāṇato duhanto viya ca, senakādayo pucchasi, ete kiṃ jānanti. khajjopanakasadisā hete. aggikkhandhasadiso mahosadho paññāya jalati, taṃ pakkosāpetvā puccha. ime te pañhe ajānantassa jīvitaṃ natthīti rājānaṃ tajjetvā antaradhāyi. </p>
	<p class="paratype06">khajjopanakapañho niṭṭhito. </p>
	<p class="paratype06">bhūripañho</p>
	<p class="paratype03">atha rājā maraṇabhayatajjito punadivase cattāro amacce pakkosāpetvā “tātā, tumhe cattāro catūsu rathesu ṭhatvā catūhi nagaradvārehi nikkhamitvā yattha mama puttaṃ mahosadhapaṇḍitaṃ passatha, tatthevassa sakkāraṃ katvā khippaṃ ānethā”ti āṇāpesi. tepi cattāro ekekena dvārena nikkhamiṃsu. tesu tayo janā paṇḍitaṃ na passiṃsu. dakkhiṇadvārena nikkhanto pana dakkhiṇayavamajjhakagāme mahāsattaṃ mattikaṃ āharitvā ācariyassa cakkaṃ vaṭṭetvā mattikāmakkhitasarīraṃ palālapiṭṭhake nisīditvā muṭṭhiṃ muṭṭhiṃ katvā appasūpaṃ yavabhattaṃ bhuñjamānaṃ passi. kasmā panesa etaṃ kammaṃ akāsīti? rājā kira “nissaṃsayaṃ paṇḍito rajjaṃ gaṇhissatī”ti āsaṅkati. “so ‘kumbhakārakammena jīvatī’ti sutvā nirāsaṅko bhavissatī”ti cintetvā evamakāsīti. so amaccaṃ disvā attano santikaṃ āgatabhāvaṃ ñatvā “ajja mayhaṃ yaso puna pākatiko bhavissati, amarādeviyā sampāditaṃ nānaggarasabhojanameva bhuñjissāmī”ti cintetvā gahitaṃ yavabhattapiṇḍaṃ chaḍḍetvā uṭṭhāya mukhaṃ vikkhāletvā nisīdi. tasmiṃ khaṇe so amacco taṃ upasaṅkami. so pana senakapakkhiko, tasmā naṃ ghaṭento “paṇḍita, ācariyasenakassa vacanaṃ niyyānikaṃ, tava nāma yase parihīne tathārūpā paññā patiṭṭhā hotuṃ nāsakkhi, idāni mattikāmakkhito palālapiṭṭhe nisīditvā evarūpaṃ bhattaṃ bhuñjasī”ti vatvā dasakanipāte bhūripañhe paṭhamaṃ gāthamāha — </p>
	<p class="paratype21">“saccaṃ kira, tvaṃ api bhūripañña, yā tādisī sirī dhitī matī ca. </p>
	<p class="paratype22">na tāyatebhāvavasūpanitaṃ, yo yavakaṃ bhuñjasi appasūpan”ti. (jā. 1.10.145).</p>
	<p class="paratype03">tattha <b>saccaṃ kirā</b>ti yaṃ ācariyasenako āha, taṃ kira saccameva. <b>sirī</b>ti issariyaṃ. <b>dhitī</b>ti abbhocchinnavīriyaṃ. <b>na tāyatebhāvavasūpanita</b>nti abhāvassa avuḍḍhiyā vasaṃ upanītaṃ taṃ na rakkhati na gopeti, patiṭṭhā hotuṃ na sakkoti. <b>yavaka</b>nti yavabhattaṃ.</p>
	<p class="paratype03">atha naṃ mahāsatto “andhabāla, ahaṃ attano paññābalena puna taṃ yasaṃ pākatikaṃ kātukāmo evaṃ karomī”ti vatvā imaṃ gāthādvayamāha — </p>
	<p class="paratype21">“sukhaṃ dukkhena paripācayanto, kālākālaṃ vicinaṃ chandachanno. </p>
	<p class="paratype22">atthassa dvārāni avāpuranto, tenāhaṃ tussāmi yavodanena. </p>
	<p class="paratype21">“kālañca ñatvā abhijīhanāya, mantehi atthaṃ paripācayitvā. </p>
	<p class="paratype22">vijambhissaṃ sīhavijambhitāni, tāyiddhiyā dakkhasi maṃ punāpī”ti. (jā. 1.10.146-147).</p>
	<p class="paratype03">tattha <b>dukkhenā</b>ti iminā kāyikacetasikadukkhena attano porāṇakasukhaṃ paṭipākatikakaraṇena <b>paripācayanto</b>vaḍḍhento. <b>kālākāla</b>nti ayaṃ paṭicchanno hutvā caraṇakālo, ayaṃ appaṭicchannoti evaṃ kālañca akālañca vicinanto rañño kuddhakāle channena caritabbanti ñatvā chandena attano ruciyā channo paṭicchanno hutvā kumbhakārakammena jīvanto attano atthassa kāraṇasaṅkhātāni dvārāni avāpuranto viharāmi, tena kāraṇenāhaṃ yavodanena tussāmīti attho. <b>abhijīhanāyā</b>ti vīriyakaraṇassa. <b>mantehi atthaṃ paripācayitvā</b>ti attano ñāṇabalena mama yasaṃ vaḍḍhetvā manosilātale vijambhamāno sīho viya vijambhissaṃ, tāya iddhiyā maṃ punapi tvaṃ passissasīti.</p>
	<p class="paratype03">atha naṃ amacco āha — “paṇḍita, chatte adhivatthā devatā rājānaṃ pañhaṃ pucchi. rājā cattāro paṇḍite pucchi. tesu ekopi taṃ pañhaṃ kathetuṃ nāsakkhi, tasmā rājā tava santikaṃ maṃ pahiṇī”ti. “evaṃ sante paññāya ānubhāvaṃ kasmā na passasi, evarūpe hi kāle na issariyaṃ patiṭṭhā hoti, paññāsampannova patiṭṭhā hotī”ti mahāsatto paññāya ānubhāvaṃ vaṇṇesi. amacco raññā “paṇḍitaṃ diṭṭhaṭṭhāneyeva sakkāraṃ katvā ānethā”ti dinnaṃ kahāpaṇasahassaṃ mahāsattassa hatthe ṭhapesi. kumbhakāro “mahosadhapaṇḍito kira mayā pesakārakammaṃ kārito”ti bhayaṃ āpajji. atha naṃ mahāsatto “mā bhāyi, ācariya, bahūpakāro tvaṃ amhākan”ti assāsetvā sahassaṃ datvā mattikāmakkhiteneva sarīrena rathe nisīditvā nagaraṃ pāvisi. amacco rañño ārocetvā “tāta, kuhiṃ paṇḍito diṭṭho”ti vutte “deva, dakkhiṇayavamajjhakagāme kumbhakārakammaṃ katvā jīvati, tumhe pakkosathāti sutvāva anhāyitvā mattikāmakkhiteneva sarīrena āgato”ti āha. rājā “sace mayhaṃ paccatthiko assa, issariyavidhinā careyya, nāyaṃ mama paccatthiko”ti cintetvā “mama puttassa ‘attano gharaṃ gantvā nhatvā alaṅkaritvā mayā dinnavidhānena āgacchatū’ti vadeyyāthā”ti āha. taṃ sutvā paṇḍito tathā katvā āgantvā “pavisatū”ti vutte pavisitvā rājānaṃ vanditvā ekamantaṃ aṭṭhāsi. rājā paṭisanthāraṃ katvā paṇḍitaṃ vīmaṃsanto imaṃ gāthamāha — </p>
	<p class="paratype21">“sukhīpi heke na karonti pāpaṃ, avaṇṇasaṃsaggabhayā puneke. </p>
	<p class="paratype22">pahū samāno vipulatthacintī, kiṃ kāraṇā me na karosi dukkhan”ti. (jā. 1.10.148).</p>
	<p class="paratype03">tattha <b>sukhī</b>ti paṇḍita, ekacce “mayaṃ sukhino sampannaissariyā, alaṃ no ettakenā”ti uttari issariyakāraṇā pāpaṃ na karonti, ekacce “evarūpassa no yasadāyakassa sāmikassa aparajjhantānaṃ avaṇṇo bhavissatī”ti avaṇṇasaṃsaggabhayā na karonti. eko na samattho hoti, eko mandapañño, tvaṃ pana samattho ca vipulatthacintī ca, icchanto pana sakalajambudīpe rajjampi kāreyyāsi. kiṃ kāraṇā mama rajjaṃ gahetvā dukkhaṃ na karosīti.</p>
	<p class="paratype03">atha naṃ bodhisatto āha — </p>
	<p class="paratype21">“na paṇḍitā attasukhassa hetu, pāpāni kammāni samācaranti. </p>
	<p class="paratype22">dukkhena phuṭṭhā khalitāpi santā, chandā ca dosā na jahanti dhamman”ti. (jā. 1.10.149).</p>
	<p class="paratype03">tattha <b>khalitāpī</b>ti sampattito khalitvā vipattiyaṃ ṭhitasabhāvā hutvāpi. <b>na jahanti dhamma</b>nti paveṇiyadhammampi sucaritadhammampi na jahanti.</p>
	<p class="paratype03">puna rājā tassa vīmaṃsanatthaṃ khattiyamāyaṃ kathento imaṃ gāthamāha — </p>
	<p class="paratype21">“yena kenaci vaṇṇena, mudunā dāruṇena vā. </p>
	<p class="paratype22">uddhare dīnamattānaṃ, pacchā dhammaṃ samācare”ti. (jā. 1.10.150).</p>
	<p class="paratype03">tattha <b>dīna</b>nti duggataṃ attānaṃ uddharitvā sampattiyaṃ ṭhapeyyāti.</p>
	<p class="paratype03">athassa mahāsatto rukkhūpamaṃ dassento imaṃ gāthamāha — </p>
	<p class="paratype21">“yassa rukkhassa chāyāya, nisīdeyya sayeyya vā. </p>
	<p class="paratype22">na tassa sākhaṃ bhañjeyya, mittadubbho hi pāpako”ti. (jā. 1.10.151).</p>
	<p class="paratype03">evañca pana vatvā — “mahārāja, yadi paribhuttarukkhassa sākhaṃ bhañjantopi mittadubbhī hoti, yehi tumhehi mama pitā uḷāre issariye patiṭṭhāpito, ahañca mahantena anuggahena anuggahito, tesu tumhesu aparajjhanto ahaṃ kathaṃ nāma mittadubbho na bhaveyyan”ti sabbathāpi attano amittadubbhibhāvaṃ kathetvā rañño cittācāraṃ codento imaṃ gāthamāha — </p>
	<p class="paratype21">“yassāpi dhammaṃ puriso vijaññā, ye cassa kaṅkhaṃ vinayanti santo. </p>
	<p class="paratype22">taṃ hissa dīpañca parāyaṇañca, na tena mettiṃ jarayetha pañño”ti. (jā. 1.10.152).</p>
	<p class="paratype03">tassattho — mahārāja, yassa ācariyassa santikā yo puriso appamattakampi dhammaṃ kāraṇaṃ jāneyya, ye cassa santo uppannaṃ kaṅkhaṃ vinayanti, taṃ tassa patiṭṭhānaṭṭhena dīpañceva parāyaṇañca, tādisena ācariyena saddhiṃ paṇḍito mittabhāvaṃ nāma na jīreyya na nāseyya.</p>
	<p class="paratype03">idāni taṃ ovadanto imaṃ gāthādvayamāha — </p>
	<p class="paratype21">“alaso gihī kāmabhogī na sādhu, asaññato pabbajito na sādhu. </p>
	<p class="paratype22">rājā na sādhu anisammakārī, yo paṇḍito kodhano taṃ na sādhu. </p>
	<p class="paratype21">“nisamma khattiyo kayirā, nānisamma disampati. </p>
	<p class="paratype22">nisammakārino rāja, yaso kitti ca vaḍḍhatī”ti. (jā. 1.10.153-154).</p>
	<p class="paratype03">tattha <b>na sādhū</b>ti na sundaro. <b>anisammakārī</b>ti kiñci sutvā anupadhāretvā attano paccakkhaṃ akatvā kārako. <b>yaso kitti cā</b>ti issariyaparivāro ca guṇakitti ca ekantena vaḍḍhatīti. </p>
	<p class="paratype06">bhūripañho niṭṭhito. </p>
	<p class="paratype06">devatāpañho</p>
	<p class="paratype03">evaṃ vutte rājā mahāsattaṃ samussitasetacchatte rājapallaṅke nisīdāpetvā sayaṃ nīcāsane nisīditvā āha — “paṇḍita, setacchatte adhivatthā devatā maṃ cattāro pañhe pucchi, te ahaṃ na jānāmi. cattāropi paṇḍitā na jāniṃsu, kathehi me, tāta, te pañhe”ti. mahārāja, chatte adhivatthā devatā vā hotu, cātumahārājikādayo vā hontu, yena kenaci pucchitapañhaṃ ahaṃ kathetuṃ sakkomi. vada, mahārāja, devatāya pucchitapañheti. atha rājā devatāya pucchitaniyāmeneva kathento paṭhamaṃ gāthamāha — </p>
	<p class="paratype21">“hanti hatthehi pādehi, mukhañca parisumbhati. </p>
	<p class="paratype22">sa ve rāja piyo hoti, kaṃ tena tvābhipassasī”ti. (jā. 1.4.197).</p>
	<p class="paratype03">tattha <b>hantī</b>ti paharati. <b>parisumbhatī</b>ti paharatiyeva. <b>sa ve</b>ti so evaṃ karonto piyo hoti. <b>kaṃ tena tvābhipassasī</b>ti tena paharaṇakāraṇena piyaṃ katamaṃ puggalaṃ tvaṃ, rāja, abhipassasīti.</p>
	<p class="paratype03">mahāsattassa taṃ kathaṃ sutvāva gaganatale puṇṇacando viya attho pākaṭo ahosi. atha mahāsatto “suṇa, mahārāja, yadā hi mātuaṅke nipanno daharakumāro haṭṭhatuṭṭho kīḷanto mātaraṃ hatthapādehi paharati, kese luñcati, muṭṭhinā mukhaṃ paharati, tadā naṃ mātā ‘coraputtaka, kathaṃ tvaṃ no evaṃ paharasī’tiādīni pemasinehavaseneva vatvā pemaṃ sandhāretuṃ asakkontī āliṅgitvā thanantare nipajjāpetvā mukhaṃ paricumbati. iti so tassā evarūpe kāle piyataro hoti, tathā pitunopī”ti evaṃ gaganamajjhe sūriyaṃ uṭṭhāpento viya pākaṭaṃ katvā pañhaṃ kathesi. taṃ sutvā devatā chattapiṇḍikaṃ vivaritvā nikkhamitvā upaḍḍhaṃ sarīraṃ dassetvā “sukathito paṇḍitena pañho”ti madhurassarena sādhukāraṃ datvā ratanacaṅkoṭakaṃ pūretvā dibbapupphagandhavāsehi bodhisattaṃ pūjetvā antaradhāyi. rājāpi paṇḍitaṃ pupphādīhi pūjetvā itaraṃ pañhaṃ yācitvā “vada, mahārājā”ti vutte dutiyaṃ gāthamāha — </p>
	<p class="paratype21">“akkosati yathākāmaṃ, āgamañcassa icchati. </p>
	<p class="paratype22">sa ve rāja piyo hoti, kaṃ tena tvābhipassasī”ti. (jā. 1.4.198).</p>
	<p class="paratype03">athassa mahāsatto — “mahārāja, mātā vacanapesanaṃ kātuṃ samatthaṃ sattaṭṭhavassikaṃ puttaṃ ‘tāta, khettaṃ gaccha, antarāpaṇaṃ gacchā’tiādīni vatvā ‘amma, sace idañcidañca khādanīyaṃ bhojanīyaṃ dassasi, gamissāmī’ti vutte ‘sādhu, putta, gaṇhāhī’ti vatvā deti. so dārako taṃ khāditvā bahi gantvā dārakehi saddhiṃ kīḷitvā mātupesanaṃ na gacchati. mātarā “tāta, gacchāhī’ti vutte so mātaraṃ ‘amma, tvaṃ sītāya gharacchāyāya nisīdasi, kiṃ pana ahaṃ tava bahi pesanakammaṃ karissāmi, ahaṃ taṃ vañcemī’ti vatvā hatthavikāramukhavikāre katvā gato. sā gacchantaṃ disvā kujjhitvā daṇḍakaṃ gahetvā ‘tvaṃ mama santakaṃ khāditvā khette kiccaṃ kātuṃ na icchasī’ti tajjentī vegena palāyantaṃ anubandhitvā pāpuṇituṃ asakkontī ‘corā taṃ khaṇḍākhaṇḍaṃ chindantū’tiādīni vatvā yathākāmaṃ akkosati paribhāsati. yaṃ pana mukhena bhaṇati, tathā hadaye appamattakampi na icchati, āgamanañcassa icchati, so divasabhāgaṃ kīḷitvā sāyaṃ gehaṃ pavisituṃ avisahanto ñātakānaṃ santikaṃ gacchati. mātāpissa āgamanamaggaṃ olokentī anāgacchantaṃ disvā ‘pavisituṃ na visahati maññe’ti sokassa hadayaṃ pūretvā assupuṇṇehi nettehi ñātighare upadhārentī puttaṃ disvā āliṅgitvā sīse cumbitvā ubhohi hatthehi daḷhaṃ gahetvā ‘tāta piyaputtaka, mama vacanaṃ hadaye ṭhapesī’ti atirekataraṃ pemaṃ uppādesi. evaṃ, mahārāja, mātuyā kuddhakāle putto piyataro nāma hotī”ti dutiyaṃ pañhaṃ kathesi. devatā tatheva pūjesi.</p>
	<p class="paratype03">rājāpi pūjetvā tatiyaṃ pañhaṃ yācitvā “vada, mahārājā”ti vutte tatiyaṃ gāthamāha — </p>
	<p class="paratype21">“abbhakkhāti abhūtena, alikenābhisāraye. </p>
	<p class="paratype22">sa ve rāja piyo hoti, kaṃ tena tvābhipassasī”ti. (jā. 1.4.199).</p>
	<p class="paratype03">athassa mahāsatto “rāja, yadā ubho jayampatikā rahogatā lokassādaratiyā kīḷantā ‘bhadde, tava mayi pemaṃ natthi, hadayaṃ te bahi gatan’ti evaṃ aññamaññaṃ abhūtena abbhācikkhanti, alikena sārenti codenti, tadā te atirekataraṃ aññamaññaṃ piyāyanti. evamassa pañhassa atthaṃ jānāhī”ti kathesi. devatā tatheva pūjesi.</p>
	<p class="paratype03">rājāpi pūjetvā itaraṃ pañhaṃ yācitvā “vada, mahārājā”ti vutte catutthaṃ gāthamāha — </p>
	<p class="paratype21">“haraṃ annañca pānañca, vatthasenāsanāni ca. </p>
	<p class="paratype21">aññadatthuharā santā, te ve rāja piyā honti. </p>
	<p class="paratype22">kaṃ tena tvābhipassasī”ti. (jā. 1.4.200).</p>
	<p class="paratype03">athassa mahāsatto “mahārāja, ayaṃ pañho dhammikasamaṇabrāhmaṇe sandhāya vutto. saddhāni hi kulāni idhalokaparalokaṃ saddahitvā denti ceva dātukāmāni ca honti, tāni tathārūpe samaṇabrāhmaṇe yācantepi laddhaṃ harante bhuñjantepi disvā ‘amheyeva yācanti, amhākaṃyeva santakāni annapānādīni paribhuñjantī’ti tesu atirekataraṃ pemaṃ karonti. evaṃ kho, mahārāja, aññadatthuharā santā ekaṃsena yācantā ceva laddhaṃ harantā ca samānā piyā hontī”ti kathesi. imasmiṃ pana pañhe kathite devatā tatheva pūjetvā sādhukāraṃ datvā sattaratanapūraṃ ratanacaṅkoṭakaṃ “gaṇha, mahāpaṇḍitā”ti mahāsattassa pādamūle khipi. rājāpissa atirekataraṃ pūjaṃ karonto ativiya pasīditvā senāpatiṭṭhānaṃ adāsi. tato paṭṭhāya mahāsattassa yaso mahā ahosi. </p>
	<p class="paratype06">devatāpañho niṭṭhito. </p>
	<p class="paratype06">pañcapaṇḍitapañho</p>
	<p class="paratype03">puna te cattāro paṇḍitā “ambho, gahapatiputto idāni mahantataro jāto, kiṃ karomā”ti mantayiṃsu. atha ne senako āha — “hotu diṭṭho me upāyo, mayaṃ gahapatiputtaṃ upasaṅkamitvā ‘rahassaṃ nāma kassa kathetuṃ vaṭṭatī’ti pucchissāma, so ‘na kassaci kathetabban’ti vakkhati. atha naṃ ‘gahapatiputto te, deva, paccatthiko jāto’ti paribhindissāmā”ti. te cattāropi paṇḍitā tassa gharaṃ gantvā paṭisanthāraṃ katvā “paṇḍita, pañhaṃ pucchitukāmamhā”ti vatvā “pucchathā”ti vutte senako pucchi “paṇḍita, purisena nāma kattha patiṭṭhātabban”ti? “sacce patiṭṭhātabban”ti. “sacce patiṭṭhitena kiṃ uppādetabban”ti? “dhanaṃ uppādetabban”ti. “dhanaṃ uppādetvā kiṃ kātabban”ti? “manto gahetabbo”ti. “mantaṃ gahetvā kiṃ kātabban”ti? “attano rahassaṃ parassa na kathetabban”ti. te “sādhu paṇḍitā”ti vatvā tuṭṭhamānasā hutvā “idāni gahapatiputtassa piṭṭhiṃ passissāmā”ti rañño santikaṃ gantvā “mahārāja, gahapatiputto te paccatthiko jāto”ti vadiṃsu. “nāhaṃ tumhākaṃ vacanaṃ saddahāmi, na so mayhaṃ paccatthiko bhavissatī”ti . saccaṃ, mahārāja, saddahatha, asaddahanto pana tameva pucchatha “paṇḍita, attano rahassaṃ nāma kassa kathetabban”ti? sace paccatthiko na bhavissati, “asukassa nāma kathetabban”ti vakkhati. sace paccatthiko bhavissati, “kassaci na kathetabbaṃ, manorathe paripuṇṇe kathetabban”ti vakkhati. tadā amhākaṃ vacanaṃ saddahitvā nikkaṅkhā bhaveyyāthāti. so “sādhū”ti sampaṭicchitvā ekadivasaṃ sabbesu samāgantvā nisinnesu vīsatinipāte pañcapaṇḍitapañhe paṭhamaṃ gāthamāha — </p>
	<p class="paratype21">“pañca paṇḍitā samāgatāttha, pañhā me paṭibhāti taṃ suṇātha. </p>
	<p class="paratype22">nindiyamatthaṃ pasaṃsiyaṃ vā, kassevāvikareyya guyhamatthan”ti. (jā. 1.15.315).</p>
	<p class="paratype03">evaṃ vutte senako “rājānampi amhākaṃyeva abbhantare pakkhipissāmī”ti cintetvā imaṃ gāthamāha — </p>
	<p class="paratype21">“tvaṃ āvikarohi bhūmipāla, bhattā bhārasaho tuvaṃ vadetaṃ. </p>
	<p class="paratype22">tava chandarucīni sammasitvā, atha vakkhanti janinda pañca dhīrā”ti. (jā. 1.15.316).</p>
	<p class="paratype03">tattha <b>bhattā</b>ti tvaṃ amhākaṃ sāmiko ceva uppannassa ca bhārassa saho, paṭhamaṃ tāva tvameva etaṃ vadehi. <b>tava chandarucīnī</b>ti pacchā tava chandañceva ruccanakāraṇāni ca sammasitvā ime pañca paṇḍitā vakkhanti.</p>
	<p class="paratype03">atha rājā attano kilesavasikatāya imaṃ gāthamāha — </p>
	<p class="paratype21">“yā sīlavatī anaññatheyyā, bhattucchandavasānugā piyā manāpā. </p>
	<p class="paratype22">nindiyamatthaṃ pasaṃsiyaṃ vā, bhariyāyāvikareyya guyhamatthan”ti. (jā. 1.15.317).</p>
	<p class="paratype03">tattha <b>anaññatheyyā</b>ti kilesavasena aññena na thenitabbā.</p>
	<p class="paratype03">tato senako “idāni rājānaṃ amhākaṃ abbhantare pakkhipimhā”ti tussitvā sayaṃkatakāraṇameva dīpento imaṃ gāthamāha — </p>
	<p class="paratype21">“yo kicchagatassa āturassa, saraṇaṃ hoti gatī parāyaṇañca. </p>
	<p class="paratype22">nindiyamatthaṃ pasaṃsiyaṃ vā, sakhinovāvikareyya guyhamatthan”ti. (jā. 1.15.318).</p>
	<p class="paratype03">atha rājā pukkusaṃ pucchi “kathaṃ, pukkusa, passasi, nindiyaṃ vā pasaṃsiyaṃ vā rahassaṃ kassa kathetabban”ti? so kathento imaṃ gāthamāha — </p>
	<p class="paratype21">“jeṭṭho atha majjhimo kaniṭṭho, yo ce sīlasamāhito ṭhitatto. </p>
	<p class="paratype22">nindiyamatthaṃ pasaṃsiyaṃ vā, bhātuvāvikareyya guyhamatthan”ti. (jā. 1.15.319).</p>
	<p class="paratype03">tattha <b>ṭhitatto</b>ti ṭhitasabhāvo nibbisevano.</p>
	<p class="paratype03">tato rājā kāmindaṃ pucchi “kathaṃ kāminda passasi, rahassaṃ kassa kathetabban”ti? so kathento imaṃ gāthamāha — </p>
	<p class="paratype21">“yo ve pituhadayassa paddhagū, anujāto pitaraṃ anomapañño. </p>
	<p class="paratype22">nindiyamatthaṃ pasaṃsiyaṃ vā, puttassāvikareyya guyhamatthan”ti. (jā. 1.15.320).</p>
	<p class="paratype03">tattha <b>paddhagū</b>ti pesanakārako yo pitussa pesanaṃ karoti, pitu cittassa vase vattati, ovādakkhamo hotīti attho. <b>anujāto</b>ti tayo puttā atijāto ca anujāto ca avajāto cāti. anuppannaṃ yasaṃ uppādento atijāto, kulabhāro avajāto, kulapaveṇirakkhako pana anujāto. taṃ sandhāya evamāha.</p>
	<p class="paratype03">tato rājā devindaṃ pucchi — “kathaṃ devinda, passasi, rahassaṃ kassa kathetabban”ti? so attano katakāraṇameva kathento imaṃ gāthamāha — </p>
	<p class="paratype21">“mātā dvipadājanindaseṭṭha, yā naṃ poseti chandasā piyena. </p>
	<p class="paratype22">nindiyamatthaṃ pasaṃsiyaṃ vā, mātuyāvikareyya guyhamatthan”ti. (jā. 1.15.321).</p>
	<p class="paratype03">tattha <b>dvipadājanindaseṭṭhā</b>ti dvipadānaṃ seṭṭha, janinda. <b>chandasā piyenā</b>ti chandena ceva pemena ca.</p>
	<p class="paratype03">evaṃ te pucchitvā rājā paṇḍitaṃ pucchi “kathaṃ passasi, paṇḍita, rahassaṃ kassa kathetabban”ti. “mahārāja, yāva attano icchitaṃ na nipphajjati, tāva paṇḍito adhivāseyya, kassaci na katheyyā”ti so imaṃ gāthamāha — </p>
	<p class="paratype21">“guyhassa hi guyhameva sādhu, na hi guyhassa pasatthamāvikammaṃ. </p>
	<p class="paratype22">anipphannatā saheyya dhīro, nipphannova yathāsukhaṃ bhaṇeyyā”ti. (jā. 1.15.322).</p>
	<p class="paratype03">tattha <b>anipphannatā</b>ti mahārāja, yāva attano icchitaṃ na nipphajjati, tāva paṇḍito adhivāseyya, na kassaci katheyyāti.</p>
	<p class="paratype03">paṇḍitena pana evaṃ vutte rājā anattamano ahosi. senako rājānaṃ olokesi, rājāpi senakamukhaṃ olokesi. bodhisatto tesaṃ kiriyaṃ disvāva jāni “ime cattāro janā paṭhamameva maṃ rañño antare paribhindiṃsu, vīmaṃsanavasena pañho pucchito bhavissatī”ti. tesaṃ pana kathentānaññeva sūriyo atthaṅgato, dīpā jalitā. paṇḍito “rājakammāni nāma bhāriyāni, na paññāyati ‘kiṃ bhavissatī’ti, khippameva gantuṃ vaṭṭatī”ti uṭṭhāyāsanā rājānaṃ vanditvā nikkhamitvā cintesi “imesu eko ‘sahāyakassa kathetuṃ vaṭṭatī’ti āha, eko ‘bhātussa, eko puttassa, eko mātu kathetuṃ vaṭṭatī’ti āha. imehi etaṃ katameva bhavissati, diṭṭhameva kathitanti maññāmi, hotu ajjeva etaṃ jānissāmī”ti. te pana cattāropi aññesu divasesu rājakulā nikkhamitvā rājanivesanadvāre ekassa bhattāmbaṇassa piṭṭhe nisīditvā kiccakaraṇīyāni mantetvā gharāni gacchanti. tasmā paṇḍito “ahaṃ etesaṃ catunnaṃ rahassaṃ ambaṇassa heṭṭhā nipajjitvā jānituṃ sakkuṇeyyan”ti cintetvā taṃ ambaṇaṃ ukkhipāpetvā attharaṇaṃ attharāpetvā ambaṇassa heṭṭhā pavisitvā purisānaṃ saññaṃ adāsi “tumhe catūsu paṇḍitesu mantetvā gatesu āgantvā maṃ āneyyāthā”ti. te “sādhū”ti sampaṭicchitvā pakkamiṃsu. senakopi rājānaṃ āha — “mahārāja, amhākaṃ vacanaṃ na saddahatha, idāni kiṃ karissathā”ti. so tassa vacanaṃ gahetvā anisāmetvāva bhītatasito hutvā “idāni kiṃ karoma, senaka paṇḍitā”ti pucchi. “mahārāja, papañcaṃ akatvā kañci ajānāpetvā gahapatiputtaṃ māretuṃ vaṭṭatī”ti. rājā “senaka, ṭhapetvā tumhe añño mama atthakāmo nāma natthi, tumhe attano suhade gahetvā dvārantare ṭhatvā gahapatiputtassa pātova upaṭṭhānaṃ āgacchantassa khaggena sīsaṃ chindathā”ti attano khaggaratanaṃ adāsi. te “sādhu, deva, mā bhāyi, mayaṃ taṃ māressāmā”ti vatvā nikkhamitvā “diṭṭhā no paccāmittassa piṭṭhī”ti bhattāmbaṇassa piṭṭhe nisīdiṃsu. tato senako āha “ambho, ko gahapatiputtaṃ māressatī”ti. itare “tumheyeva ācariya, mārethā”ti tasseva bhāraṃ kariṃsu.</p>
	<p class="paratype03">atha ne senako pucchi “tumhe ‘rahassaṃ nāma asukassa asukassa kathetabban’ti vadatha, kiṃ vo etaṃ kataṃ, udāhu diṭṭhaṃ sutan”ti? “kataṃ etaṃ, ācariyā”ti. tumhe “rahassaṃ nāma sahāyakassa kathetabban”ti vadatha, “kiṃ vo etaṃ kataṃ, udāhu diṭṭhaṃ sutan”ti? “kataṃ etaṃ mayā”ti? “kathetha, ācariyā”ti. “imasmiṃ rahasse raññā ñāte jīvitaṃ me natthī”ti. “mā bhāyatha ācariya, idha tumhākaṃ rahassabhedako natthi, kathethā”ti. so nakhena ambaṇaṃ koṭṭetvā “atthi nu kho imassa heṭṭhā gahapatiputto”ti āha. “ācariya, gahapatiputto attano issariyena evarūpaṃ ṭhānaṃ na pavisissati, idāni yasena matto bhavissati, kathetha tumhe”ti. senako tāva attano rahassaṃ kathento āha — “tumhe imasmiṃ nagare asukaṃ nāma vesiṃ jānāthā”ti? “āma, ācariyā”ti. “idāni sā paññāyatī”ti. “na paññāyati, ācariyā”ti. “ahaṃ sālavanuyyāne tāya saddhiṃ purisakiccaṃ katvā tassā piḷandhanesu lobhena taṃ māretvā tassāyeva sāṭakena bhaṇḍikaṃ katvā āharitvā amhākaṃ ghare asukabhūmikāya asuke nāma gabbhe nāgadantake laggesiṃ, vaḷañjetuṃ 3 visahāmi, purāṇabhāvamassa olokemi, evarūpaṃ aparādhakammaṃ katvā mayā ekassa sahāyakassa kathitaṃ, na tena kassaci kathitapubbaṃ, iminā kāraṇena ‘sahāyakassa guyhaṃ kathetabban’ti mayā kathitan”ti. paṇḍito tassa rahassaṃ sādhukaṃ vavatthapetvā sallakkhesi.</p>
	<p class="paratype03">pukkusopi attano rahassaṃ kathento āha — “mama ūruyā kuṭṭhaṃ atthi, kaniṭṭho me pātova kañci ajānāpetvā taṃ dhovitvā bhesajjena makkhetvā upari pilotikaṃ datvā bandhati. rājā mayi muducitto ‘ehi pukkusā’ti maṃ pakkositvā yebhuyyena mama ūruyāyeva sayati, sace pana etaṃ rājā jāneyya, maṃ māreyya. taṃ mama kaniṭṭhaṃ ṭhapetvā añño jānanto nāma natthi, tena kāraṇena ‘rahassaṃ nāma bhātu kathetabban’ti mayā vuttan”ti. kāmindopi attano rahassaṃ kathento āha — “maṃ kāḷapakkhe uposathadivase naradevo nāma yakkho gaṇhāti, ahaṃ ummattakasunakho viya viravāmi, svāhaṃ tamatthaṃ puttassa kathesiṃ. so mama yakkhena gahitabhāvaṃ ñatvā maṃ antogehagabbhe nipajjāpetvā dvāraṃ pidahitvā nikkhamitvā mama saddaṃ paṭicchādanatthaṃ dvāre samajjaṃ kāresi, iminā kāraṇena ‘rahassaṃ nāma puttassa kathetabban’ti mayā vuttan”ti. tato tayopi devindaṃ pucchiṃsu. so attano rahassaṃ kathento āha — “mayā maṇipahaṃsanakammaṃ karontena rañño santakaṃ sakkena kusarañño dinnaṃ, siripavesanaṃ maṅgalamaṇiratanaṃ thenetvā mātuyā dinnaṃ. sā kañci ajānāpetvā mama rājakulaṃ pavisanakāle taṃ mayhaṃ deti, ahaṃ tena maṇinā siriṃ pavesetvā rājanivesanaṃ gacchāmi. rājā tumhehi saddhiṃ akathetvā paṭhamataraṃ mayā saddhiṃ kathesi. devasikaṃ aṭṭha, soḷasa, dvattiṃsa, catusaṭṭhi kahāpaṇe mama paribbayatthāya deti . sace tassa maṇiratanassa channabhāvaṃ rājā jāneyya, mayhaṃ jīvitaṃ natthi, iminā kāraṇena ‘rahassaṃ nāma mātu kathetabban’ti mayā vuttan”ti.</p>
	<p class="paratype03">mahāsatto sabbesampi guyhaṃ attano paccakkhaṃ akāsi . te pana attano udaraṃ phāletvā antaṃ bāhiraṃ karontā viya rahassaṃ aññamaññaṃ kathetvā “tumhe appamattā pātova āgacchatha, gahapatiputtaṃ māressāmā”ti uṭṭhāya pakkamiṃsu. tesaṃ gatakāle paṇḍitassa purisā āgantvā ambaṇaṃ ukkhipitvā mahāsattaṃ ādāya pakkamiṃsu. so gharaṃ gantvā nhatvā alaṅkaritvā subhojanaṃ bhuñjitvā “ajja me bhaginī udumbaradevī rājagehato sāsanaṃ pesessatī”ti ñatvā dvāre paccāyikaṃ purisaṃ ṭhapesi “rājagehato āgataṃ sīghaṃ pavesetvā mama dasseyyāsī”ti. evañca pana vatvā sayanapiṭṭhe nipajji. tasmiṃ khaṇe rājāpi sayanapiṭṭhe nipannova paṇḍitassa guṇaṃ saritvā “mahosadhapaṇḍito sattavassikakālato paṭṭhāya maṃ upaṭṭhahanto na kiñci mayhaṃ anatthaṃ akāsi, devatāya pucchitapañhepi paṇḍite asati jīvitaṃ me laddhaṃ na siyā. veripaccāmittānaṃ vacanaṃ gahetvā ‘asamadhuraṃ paṇḍitaṃ mārethā’ti khaggaṃ dentena ayuttaṃ mayā kataṃ, sve dāni naṃ passituṃ na labhissāmī”ti sokaṃ uppādesi. sarīrato sedā mucciṃsu. so sokasamappito cittassādaṃ na labhi. udumbaradevīpi tena saddhiṃ ekasayanagatā taṃ ākāraṃ disvā “kiṃ nu kho mayhaṃ koci aparādho atthi, udāhu devassa kiñci sokakāraṇaṃ uppannaṃ, pucchissāmi tāva nan”ti imaṃ gāthamāha — </p>
	<p class="paratype21">“kiṃ tvaṃ vimanosi rājaseṭṭha, dvipadajaninda vacanaṃ suṇoma metaṃ. </p>
	<p class="paratype22">kiṃ cintayamāno dummanosi, nūna deva aparādho atthi mayhan”ti. (jā. 1.15.323).</p>
	<p class="paratype03">atha rājā kathento gāthamāha — </p>
	<p class="paratype21">“paṇhe vajjho mahosadhoti, āṇatto me vamāya bhūripañño. </p>
	<p class="paratype22">taṃ cintayamāno dummanosmi, na hi devī aparādho atthi tuyhan”ti. (jā. 1.15.324).</p>
	<p class="paratype03">tattha <b>āṇatto</b>ti bhadde, cattāro paṇḍitā “mahosadho mama paccatthiko”ti kathayiṃsu. mayā tathato avicinitvā “vadhetha nan”ti bhūripañño vadhāya āṇatto. taṃ kāraṇaṃ cintayamāno dummanosmīti.</p>
	<p class="paratype03">tassā tassa vacanaṃ sutvāva mahāsatte sinehena pabbatamatto soko uppajji. tato sā cintesi “ekena upāyena rājānaṃ assāsetvā rañño niddaṃ okkamanakāle mama kaniṭṭhassa sāsanaṃ pahiṇissāmī”ti. atha sā “mahārāja, tayāvetaṃ kataṃ gahapatiputtaṃ mahante issariye patiṭṭhāpentena, tumhehi so senāpatiṭṭhāne ṭhapito, idāni kira so tumhākaṃyeva paccatthiko jāto, na kho pana paccatthiko khuddako nāma atthi, māretabbova, tumhe mā cintayitthā”ti rājānaṃ assāsesi. so tanubhūtasoko niddaṃ okkami. devī uṭṭhāya gabbhaṃ pavisitvā “tāta mahosadha, cattāro paṇḍitā taṃ paribhindiṃsu, rājā kuddho sve dvārantare taṃ vadhāya āṇāpesi, sve rājakulaṃ mā āgaccheyyāsi, āgacchanto pana nagaraṃ hatthagataṃ katvā samattho hutvā āgaccheyyāsī”ti paṇṇaṃ likhitvā modakassa anto pakkhipitvā modakaṃ suttena veṭhetvā navabhājane katvā chādetvā lañchetvā atthacārikāya dāsiyā adāsi “imaṃ modakaṃ gahetvā mama kaniṭṭhassa dehī”ti. sā tathā akāsi. “rattiṃ kathaṃ nikkhantā”ti na cintetabbaṃ. raññā paṭhamameva deviyā varo dinno, tena na naṃ koci nivāresi. bodhisatto paṇṇākāraṃ gahetvā naṃ uyyojesi. sā puna āgantvā dinnabhāvaṃ ārocesi. tasmiṃ khaṇe devī āgantvā raññā saddhiṃ nipajji. mahāsattopi modakaṃ bhinditvā paṇṇaṃ vācetvā tamatthaṃ ñatvā kattabbakiccaṃ vicāretvā sayane nipajji.</p>
	<p class="paratype03">itarepi cattāro janā pātova khaggaṃ gahetvā dvārantare ṭhatvā paṇḍitaṃ apassantā dummanā hutvā rañño santikaṃ gantvā “kiṃ paṇḍitā mārito vo gahapatiputto”ti vutte “na passāma, devā”ti āhaṃsu. mahāsattopi aruṇuggamaneyeva nagaraṃ attano hatthagataṃ katvā tattha tattha ārakkhaṃ ṭhapetvā mahājanaparivuto rathaṃ āruyha mahantena parivārena rājadvāraṃ agamāsi. rājā sīhapañjaraṃ ugghāṭetvā bahi olokento aṭṭhāsi. atha mahāsatto rathā otaritvā rājānaṃ vanditvā aṭṭhāsi. rājā taṃ disvā cintesi “sace ayaṃ mama paccatthiko bhaveyya, na maṃ vandeyyā”ti. atha naṃ pakkosāpetvā rājā āsane nisīdi. mahāsattopi ekamantaṃ nisīdi. cattāropi paṇḍitā tattheva nisīdiṃsu. atha naṃ rājā kiñci ajānanto viya “tāta, tvaṃ hiyyo gantvā idāni āgacchasi, kiṃ maṃ pariccajasī”ti vatvā imaṃ gāthamāha — </p>
	<p class="paratype21">“abhidosagato dāni ehisi, kiṃ sutvā kiṃ saṅkate mano te. </p>
	<p class="paratype22">ko te kimavoca bhūripañña, iṅgha vacanaṃ suṇoma brūhi metan”ti. (jā. 1.15.325).</p>
	<p class="paratype03">tattha <b>abhidosagato</b>ti hiyyo paṭhamayāme gato idāni āgato. <b>kiṃ saṅkate</b>ti kiṃ āsaṅkate. <b>kimavocā</b>ti kiṃ rañño santikaṃ mā gamīti taṃ koci avoca.</p>
	<p class="paratype03">atha naṃ mahāsatto “mahārāja, tayā me catunnaṃ paṇḍitānaṃ vacanaṃ gahetvā vadho āṇatto, tenāhaṃ na emī”ti codento imaṃ gāthamāha — </p>
	<p class="paratype21">“paṇhe vajjho mahosadhoti, yadi te mantayitaṃ janinda dosaṃ. </p>
	<p class="paratype22">bhariyāya rahogato asaṃsi, guyhaṃ pātukataṃ sutaṃ mametan”ti. (jā. 1.15.326).</p>
	<p class="paratype03">tattha <b>yadi te</b>ti yasmā tayā. <b>mantayita</b>nti kathitaṃ. <b>dosa</b>nti abhidosaṃ, rattibhāgeti attho. kassa kathitanti? bhariyāya. tvañhi hiyyo tassā imamatthaṃ rahogato asaṃsi. <b>guyhaṃ pātukata</b>nti tassā evarūpaṃ attano rahassaṃ pātukataṃ. <b>sutaṃ mameta</b>nti mayā panetaṃ tasmiṃ khaṇeyeva sutaṃ.</p>
	<p class="paratype03">rājā taṃ sutvā “imāya taṅkhaṇaññeva sāsanaṃ pahitaṃ bhavissatī”ti kuddho deviṃ olokesi. taṃ ñatvā mahāsatto “kiṃ, deva, deviyā kujjhatha, ahaṃ atītānāgatapaccuppannaṃ sabbaṃ jānāmi. deva, tumhākaṃ tāva rahassaṃ deviyā kathitaṃ hotu, ācariyasenakassa pukkusādīnaṃ vā rahassaṃ mama kena kathitaṃ, ahaṃ etesampi rahassaṃ jānāmiyevā”ti senakassa tāva rahassaṃ kathento imaṃ gāthamāha — </p>
	<p class="paratype21">“yaṃ sālavanasmiṃ senako, pāpakammaṃ akāsi asabbhirūpaṃ. </p>
	<p class="paratype22">sakhinova rahogato asaṃsi, guyhaṃ pātukataṃ sutaṃ mametan”ti. (jā. 1.15.327).</p>
	<p class="paratype03">tattha <b>asabbhirūpa</b>nti asādhujātikaṃ lāmakaṃ akusalakammaṃ akāsi. imasmiṃyeva hi nagare asukaṃ nāma vesiṃ sālavanuyyāne purisakiccaṃ katvā taṃ māretvā alaṅkāraṃ gahetvā tassāyeva sāṭakena bhaṇḍikaṃ katvā attano ghare asukaṭṭhāne nāgadantake laggetvā ṭhapesi. <b>sakhinovā</b>ti atha naṃ, mahārāja, ekassa sahāyakassa rahogato hutvā akkhāsi, tampi mayā sutaṃ. nāhaṃ devassa paccatthiko, senakoyeva. yadi te paccatthikena kammaṃ atthi, senakaṃ gaṇhāpehīti.</p>
	<p class="paratype03">rājā senakaṃ oloketvā “saccaṃ, senakā”ti pucchitvā “saccaṃ, devā”ti vutte tassa bandhanāgārappavesanaṃ āṇāpesi. paṇḍito pukkusassa rahassaṃ kathento imaṃ gāthamāha — </p>
	<p class="paratype21">“pukkusapurisassa te janinda, uppanno rogo arājayutto. </p>
	<p class="paratype22">bhātucca rahogato asaṃsi, guyhaṃ pātukataṃ sutaṃ mametan”ti. (jā. 1.15.328).</p>
	<p class="paratype03">tattha <b>arājayutto</b>ti mahārāja, etassa kuṭṭharogo uppanno, so rājānaṃ pattuṃ ayutto, chupanānucchaviko na hoti. tumhe ca “pukkusassa ūru muduko”ti yebhuyyena tassa ūrumhi nipajjatha. so panesa vaṇabandhapilotikāya phasso, devāti.</p>
	<p class="paratype03">rājā tampi oloketvā “saccaṃ pukkusā”ti pucchitvā “saccaṃ devā”ti vutte tampi bandhanāgāraṃ pavesāpesi. paṇḍito kāmindassapi rahassaṃ kathento imaṃ gāthamāha — </p>
	<p class="paratype21">“ābādhoyaṃ asabbhirūpo, kāmindo naradevena phuṭṭho. </p>
	<p class="paratype22">puttassa rahogato asaṃsi, guyhaṃ pātukataṃ sutaṃ mametan”ti. (jā. 1.15.329).</p>
	<p class="paratype03">tattha <b>asabbhirūpo</b>ti yena so ābādhena phuṭṭho ummattakasunakho viya viravati, so naradevayakkhābādho asabbhijātiko lāmako, rājakulaṃ pavisituṃ na yutto, mahārājāti vadati.</p>
	<p class="paratype03">rājā tampi oloketvā “saccaṃ kāmindā”ti pucchitvā “saccaṃ devā”ti vutte tampi bandhanāgāraṃ pavesāpesi. paṇḍito devindassapi rahassaṃ kathento imaṃ gāthamāha — </p>
	<p class="paratype21">“aṭṭhavaṅkaṃ maṇiratanaṃ uḷāraṃ, sakko te adadā pitāmahassa. </p>
	<p class="paratype27">devindassa gataṃ tadajja hatthaṃ, mātucca rahogato asaṃsi. </p>
	<p class="paratype22">guyhaṃ pātukataṃ sutaṃ mametan”ti. (jā. 1.15.330).</p>
	<p class="paratype03">tattha <b>pitāmahassā</b>ti tava pitāmahassa kusarājassa. <b>tadajja hattha</b>nti taṃ maṅgalasammataṃ maṇiratanaṃ ajja devindassa hatthagataṃ, mahārājāti.</p>
	<p class="paratype03">rājā tampi oloketvā “saccaṃ devindā”ti pucchitvā “saccaṃ devā”ti vutte tampi bandhanāgāraṃ pavesāpesi. evaṃ “bodhisattaṃ vadhissāmā”ti cintetvā sabbepi te bandhanāgāraṃ paviṭṭhā. bodhisatto “mahārāja, iminā kāraṇenāhaṃ ‘attano guyhaṃ parassa na kathetabban’ti vadāmi, vadantā pana mahāvināsaṃ pattā”ti vatvā uttari dhammaṃ desento imā gāthā abhāsi — </p>
	<p class="paratype21">“guyhassa hi guyhameva sādhu, na guyhassa pasatthamāvikammaṃ. </p>
	<p class="paratype22">anipphannatā saheyya dhīro, nipphannova yathāsukhaṃ bhaṇeyya. </p>
	<p class="paratype21">“na guyhamatthaṃ vivareyya, rakkheyya naṃ yathā nidhiṃ. </p>
	<p class="paratype22">na hi pātukato sādhu, guyho attho pajānatā. </p>
	<p class="paratype21">“thiyā guyhaṃ na saṃseyya, amittassa ca paṇḍito. </p>
	<p class="paratype22">yo cāmisena saṃhīro, hadayattheno ca yo naro. </p>
	<p class="paratype21">“guyhamatthaṃ asambuddhaṃ, sambodhayati yo naro. </p>
	<p class="paratype22">mantabhedabhayā tassa, dāsabhūto titikkhati. </p>
	<p class="paratype21">“yāvanto purisassatthaṃ, guyhaṃ jānanti mantinaṃ. </p>
	<p class="paratype22">tāvanto tassa ubbegā, tasmā guyhaṃ na vissaje. </p>
	<p class="paratype21">“vivicca bhāseyya divā rahassaṃ, rattiṃ giraṃ nātivelaṃ pamuñce. </p>
	<p class="paratype22">upassutikā hi suṇanti mantaṃ, tasmā manto khippamupeti bhedan”ti. (jā. 1.15.331-336).</p>
	<p class="paratype03">tattha <b>amittassa cā</b>ti itthiyā ca paccatthikassa ca na katheyya. <b>saṃhīro</b>ti yo ca yena kenaci āmisena saṃhīrati upalāpati saṅgahaṃ gacchati, tassapi na saṃseyya. <b>hadayattheno</b>ti yo ca amitto mittapatirūpako mukhena aññaṃ katheti, hadayena aññaṃ cinteti, tassapi na saṃseyya. <b>asambuddha</b>nti parehi aññātaṃ. “asambodhan”tipi pāṭho, paresaṃ bodhetuṃ ayuttanti attho. <b>titikkhatī</b>ti tassa akkosampi paribhāsampi pahārampi dāso viya hutvā adhivāseti. <b>mantina</b>nti mantitaṃ, mantīnaṃ vā antare yāvanto jānantīti attho. <b>tāvanto</b>ti te guyhajānanake paṭicca tattakā tassa ubbegā santāsā uppajjanti. <b>na vissaje</b>ti na vissajjeyya paraṃ na jānāpeyya. <b>viviccā</b>ti sace divā rahassaṃ mantetukāmo hoti, vivittaṃ okāsaṃ kāretvā suppaṭicchannaṭṭhāne manteyya. <b>nātivela</b>nti rattiṃ rahassaṃ kathento pana ativelaṃ mariyādātikkantaṃ mahāsaddaṃ karonto giraṃ nappamuñceyya. <b>upassutikā hī</b>ti mantanaṭṭhānaṃ upagantvā tirokuṭṭādīsu ṭhatvā sotāro. <b>tasmā</b>ti mahārāja, tena kāraṇena so manto khippameva bhedamupāgamīti.</p>
	<p class="paratype03">rājā mahāsattassa kathaṃ sutvā “ete sayaṃ rājaverino hutvā paṇḍitaṃ mama veriṃ karontī”ti kujjhitvā “gacchatha ne nagarā nikkhamāpetvā sūlesu vā uttāsetha, sīsāni vā tesaṃ chindathā”ti āṇāpesi. tesu pacchābāhaṃ bandhitvā catukke catukke kasāhi pahārasahassaṃ datvā nīyamānesu paṇḍito “deva, ime tumhākaṃ porāṇakā amaccā, khamatha nesaṃ aparādhan”ti rājānaṃ khamāpesi. rājā tassa vacanaṃ sutvā “sādhū”ti te pakkosāpetvā tasseva dāse katvā adāsi. so pana te tattheva bhujisse akāsi. rājā “tena hi mama vijite mā vasantū”ti pabbājanīyakammaṃ āṇāpesi. paṇḍito “khamatha, deva, etesaṃ andhabālānaṃ dosan”ti khamāpetvā tesaṃ ṭhānantarāni puna pākatikāni kāresi. rājā “paccāmittesupi tāvassa evarūpā mettā bhavati, aññesu janesu kathaṃ na bhavissatī”ti paṇḍitassa ativiya pasanno ahosi. tato paṭṭhāya cattāro paṇḍitā uddhatadāṭhā viya sappā nibbisā hutvā kiñci kathetuṃ nāsakkhiṃsu. </p>
	<p class="paratype06">pañcapaṇḍitapañho niṭṭhito. </p>
	<p class="paratype06">niṭṭhitā ca paribhindakathā. </p>
	<p class="paratype06">yuddhaparājayakaṇḍaṃ</p>
	<p class="paratype03">tato paṭṭhāya paṇḍitova rañño atthañca dhammañca anusāsati. so cintesi “rañño setachattamattameva, rajjaṃ pana ahameva vicāremi, mayā appamattena bhavituṃ vaṭṭatī”ti. so nagare mahāpākāraṃ nāma kāresi, tathā anupākārañca dvāraṭṭālake antaraṭṭālake udakaparikhaṃ kaddamaparikhaṃ sukkhaparikhanti tisso parikhāyo kāresi, antonagare jiṇṇagehāni paṭisaṅkharāpesi, mahāpokkharaṇiyo kāretvā tāsu udakanidhānaṃ kāresi, nagare sabbakoṭṭhāgārāni dhaññassa pūrāpesi, himavantappadesato kulupakatāpasehi kudrūsakumudabījāni āharāpesi, udakaniddhamanāni sodhāpetvā tattha ropāpesi, bahinagarepi jiṇṇasālāpaṭisaṅkharaṇakammaṃ kāresi. kiṃ kāraṇā? anāgatabhayapaṭibāhanatthaṃ. tato tato āgatavāṇijakepi “sammā, tumhe kuto āgatatthā”ti pucchitvā “asukaṭṭhānato”ti vutte “tumhākaṃ raññā kiṃ piyan”ti pucchitvā “asukaṃ nāmā”ti vutte tesaṃ sammānaṃ kāretvā uyyojetvā attano ekasate yodhe pakkosāpetvā “sammā, mayā dinne paṇṇākāre gahetvā ekasatarājadhāniyo gantvā ime paṇṇākāre attano piyakāmatāya tesaṃ rājūnaṃ datvā teyeva upaṭṭhahantā tesaṃ kiriyaṃ vā mantaṃ vā ñatvā mayhaṃ sāsanaṃ pesentā tattheva vasatha, ahaṃ vo puttadāraṃ posessāmī”ti vatvā kesañci kuṇḍale, kesañci pādukāyo, kesañci khagge, kesañci suvaṇṇamālāyo akkharāni chinditvā “yadā mama kiccaṃ atthi, tadā paññāyantū”ti adhiṭṭhahitvā tesaṃ hatthe datvā pesesi. te tattha tattha gantvā tesaṃ tesaṃ rājūnaṃ paṇṇākāraṃ datvā “kenatthenāgatā”ti vutte “tumheva upaṭṭhātuṃ āgatamhā”ti vatvā “kuto āgatatthā”ti puṭṭhā āgataṭṭhānaṃ avatvā aññāni ṭhānāni ācikkhitvā “tena hi sādhū”ti sampaṭicchite upaṭṭhahantā tesaṃ abbhantarikā ahesuṃ.</p>
	<p class="paratype03">tadā kapilaraṭṭhe saṅkhabalako nāma rājā āvudhāni sajjāpesi, senaṃ saṅkaḍḍhi. tassa santike upanikkhittakapuriso paṇḍitassa sāsanaṃ pesesi “sāmi, mayaṃ idha pavattiṃ ‘idaṃ nāma karissatī’ti na jānāma, āvudhāni sajjāpeti, senaṃ saṅkaḍḍhati, tumhe purisavisese pesetvā idaṃ pavattiṃ tathato jānāthā”ti. atha mahāsatto suvapotakaṃ āmantetvā “samma, kapilaraṭṭhe saṅkhabalako nāma rājā āvudhāni sajjāpesi, tvaṃ tattha gantvā ‘imaṃ nāma karotī’ti tathato ñatvā sakalajambudīpaṃ āhiṇḍitvā mayhaṃ pavattiṃ āharāhī”ti vatvā madhulāje khādāpetvā madhupānīyaṃ pāyetvā satapākasahassapākehi telehi pakkhantaraṃ makkhetvā pācīnasīhapañjare ṭhatvā vissajjesi. sopi tattha gantvā tassa purisassa santikā tassa rañño pavattiṃ tathato ñatvā sakalajambudīpaṃ pariggaṇhanto kapilaraṭṭhe uttarapañcālanagaraṃ pāpuṇi. tadā tattha cūḷanibrahmadatto nāma rājā rajjaṃ kāresi. tassa kevaṭṭo nāma brāhmaṇo atthañca dhammañca anusāsati, paṇḍito byatto. so paccūsakāle pabujjhitvā dīpālokena alaṅkatappaṭiyattaṃ sirigabbhaṃ olokento attano mahantaṃ yasaṃ disvā “ayaṃ mama yaso, kassa santako”ti cintetvā “na aññassa santako cūḷanibrahmadattassa, evarūpaṃ pana yasadāyakaṃ rājānaṃ sakalajambudīpe aggarājānaṃ kātuṃ vaṭṭati, ahañca aggapurohito bhavissāmī”ti cintetvā pātova nhatvā bhuñjitvā alaṅkaritvā rañño santikaṃ gantvā “mahārāja, sukhaṃ sayathā”ti sukhaseyyaṃ pucchitvā “āma, paṇḍitā”ti vutte rājānaṃ “deva, mantetabbaṃ atthī”ti āha. “vada, ācariyā”ti. “deva, antonagare raho nāma na sakkā laddhuṃ, uyyānaṃ gacchāmā”ti. “sādhu, ācariyā”ti rājā tena saddhiṃ uyyānaṃ gantvā balakāyaṃ bahi ṭhapetvā ārakkhaṃ kāretvā brāhmaṇena saddhiṃ uyyānaṃ pavisitvā maṅgalasilāpaṭṭe nisīdi.</p>
	<p class="paratype03">tadā suvapotakopi taṃ kiriyaṃ disvā “bhavitabbamettha kāraṇena, ajja paṇḍitassa ācikkhitabbayuttakaṃ kiñci suṇissāmī”ti uyyānaṃ pavisitvā maṅgalasālarukkhassa pattantare nilīyitvā nisīdi. rājā “kathetha, ācariyā”ti āha. “mahārāja, tava kaṇṇe ito karohi, catukkaṇṇova manto bhavissati. sace, mahārāja, mama vacanaṃ kareyyāsi, sakalajambudīpe taṃ aggarājānaṃ karomī”ti. so mahātaṇhatāya tassa vacanaṃ sutvā somanassappatto hutvā “kathetha, ācariya, karissāmi te vacanan”ti āha. “deva, mayaṃ senaṃ saṅkaḍḍhitvā paṭhamaṃ khuddakanagaraṃ rumbhitvā gaṇhissāma, ahañhi cūḷadvārena nagaraṃ pavisitvā rājānaṃ vakkhāmi — mahārāja, tava yuddhena kiccaṃ natthi, kevalaṃ amhākaṃ rañño santako hohi, tava rajjaṃ taveva bhavissati, yujjhanto pana amhākaṃ balavāhanassa mahantatāya ekantena parājissasī”ti. “sace me vacanaṃ karissati, saṅgaṇhissāma naṃ. no ce, yujjhitvā jīvitakkhayaṃ pāpetvā dve senā gahetvā aññaṃ nagaraṃ gaṇhissāma, tato aññanti etenupāyena sakalajambudīpe rajjaṃ gahetvā ‘jayapānaṃ pivissāmā’ti vatvā ekasatarājāno amhākaṃ nagaraṃ ānetvā uyyāne āpānamaṇḍapaṃ kāretvā tattha nisinne visamissakaṃ suraṃ pāyetvā sabbepi te rājāno jīvitakkhayaṃ pāpetvā ekasatarājadhānīsu rajjaṃ amhākaṃ hatthagataṃ karissāma. evaṃ tvaṃ sakalajambudīpe aggarājā bhavissasī”ti. sopi “sādhu, ācariya, evaṃ karissāmī”ti vadati. “mahārāja, catukkaṇṇo manto nāma, ayañhi manto na sakkā aññena jānituṃ, tasmā papañcaṃ akatvā sīghaṃ nikkhamathā”ti. rājā tussitvā “sādhū”ti sampaṭicchi.</p>
	<p class="paratype03">suvapotako taṃ sutvā tesaṃ mantapariyosāne sākhāyaṃ olambakaṃ otārento viya kevaṭṭassa sīse chakaṇapiṇḍaṃ pātetvā “kimetan”ti mukhaṃ vivaritvā uddhaṃ olokentassa aparampi mukhe pātetvā “kiri kirī”ti saddaṃ viravanto sākhato uppatitvā “kevaṭṭa, tvaṃ catukkaṇṇamantoti maññasi, idāneva chakkaṇṇo jāto, puna aṭṭhakaṇṇo bhavitvā anekasatakaṇṇopi bhavissatī”ti vatvā “gaṇhatha, gaṇhathā”ti vadantānaññeva vātavegena mithilaṃ gantvā paṇḍitassa nivesanaṃ pāvisi. tassa pana idaṃ vattaṃ — sace kutoci ābhatasāsanaṃ paṇḍitasseva kathetabbaṃ hoti, athassa aṃsakūṭe otarati, sace amarādeviyāpi sotuṃ vaṭṭati, ucchaṅge otarati, sace mahājanena sotabbaṃ, bhūmiyaṃ otarati. tadā so paṇḍitassa aṃsakūṭe otari. tāya saññāya “rahassena bhavitabban”ti mahājano paṭikkami. paṇḍito taṃ gahetvā uparipāsādatalaṃ abhiruyha “kiṃ te, tāta, diṭṭhaṃ sutan”ti pucchi. athassa so “ahaṃ, deva, sakalajambudīpe vicaranto aññassa rañño santike kiñci guyhaṃ na passāmi, uttarapañcālanagare pana cūḷanibrahmadattassa purohito kevaṭṭo nāma brāhmaṇo rājānaṃ uyyānaṃ netvā catukkaṇṇamantaṃ gaṇhi. athāhaṃ sākhantare nisīditvā tesaṃ mantaṃ suṇitvā mantapariyosāne tassa sīse ca mukhe ca chakaṇapiṇḍaṃ pātetvā āgatomhī”ti vatvā sabbaṃ kathesi. ‘raññā sampaṭicchitan”ti vutte “sampaṭicchi, devā”ti āha.</p>
	<p class="paratype03">athassa paṇḍito kattabbayuttakaṃ sakkāraṃ karitvā taṃ mudupaccattharaṇe suvaṇṇapañjare suṭṭhu sayāpetvā “kevaṭṭo mama mahosadhassa paṇḍitabhāvaṃ na jānāti maññe, ahaṃ na dānissa mantassa matthakaṃ pāpuṇituṃ dassāmī”ti cintetvā nagarato duggatakulāni nīharāpetvā bahi nivāsāpesi, raṭṭhajanapadadvāragāmesu samiddhāni issariyakulāni āharitvā antonagare nivāsāpesi, bahuṃ dhanadhaññaṃ kāresi. cūḷanibrahmadattopi kevaṭṭassa vacanaṃ gahetvā senaṅgaparivuto gantvā ekaṃ khuddakanagaraṃ parikkhipi. kevaṭṭopi vuttanayeneva tattha pavisitvā taṃ rājānaṃ saññāpetvā attano santakamakāsi. dve senā ekato katvā tato aññaṃ nagaraṃ rumbhati. etenupāyena paṭipāṭiyā sabbāni tāni nagarāni gaṇhi. evaṃ cūḷanibrahmadatto kevaṭṭassa ovāde ṭhito, ṭhapetvā vedeharājānaṃ sesarājāno sakalajambudīpe attano santake akāsi. bodhisattassa pana upanikkhittakapurisā “cūḷanibrahmadattena ettakāni nagarāni gahitāni, appamatto hotū”ti niccaṃ sāsanaṃ pahiṇiṃsu. sopi tesaṃ “ahaṃ idha appamatto vasāmi, tumhepi anukkaṇṭhantā appamatto hutvā vasathā”ti paṭipesesi.</p>
	<p class="paratype03">cūḷanibrahmadatto sattadivasasattamāsādhikehi sattasaṃvaccharehi videharajjaṃ vajjetvā sesaṃ sakalajambudīpe rajjaṃ gahetvā kevaṭṭaṃ āha — “ācariya, mithilāyaṃ videharajjaṃ gaṇhāmā”ti. “mahārāja, mahosadhapaṇḍitassa vasananagare rajjaṃ gaṇhituṃ na sakkhissāma. so hi evaṃ ñāṇasampanno evaṃ upāyakusalo”ti so vitthāretvā candamaṇḍalaṃ uṭṭhāpento viya mahosadhassa guṇe kathesi. ayañhi sayampi upāyakusalova, tasmā “mithilanagaraṃ nāma deva appamattakaṃ, sakalajambudīpe rajjaṃ amhākaṃ pahoti, kiṃ no etenā”ti upāyeneva rājānaṃ sallakkhāpesi. sesarājānopi “mayaṃ mithilarajjaṃ gahetvāva jayapānaṃ pivissāmā”ti vadanti. kevaṭṭo tepi nivāretvā “videharajjaṃ gahetvā kiṃ karissāma, sopi rājā amhākaṃ santakova, tasmā nivattathā”ti te upāyeneva bodhesi. te tassa vacanaṃ sutvā nivattiṃsu. mahāsattassa upanikkhittakapurisā sāsanaṃ pesayiṃsu “brahmadatto ekasatarājaparivuto mithilaṃ āgacchantova nivattitvā attano nagarameva gato”ti. sopi tesaṃ “ito paṭṭhāya tassa kiriyaṃ jānantū”ti paṭipesesi. brahmadattopi kevaṭṭena saddhiṃ “idāni kiṃ karissāmī”ti mantetvā “jayapānaṃ pivissāmā”ti vutte uyyānaṃ alaṅkaritvā cāṭisatesu cāṭisahassesu suraṃ ṭhapetha, nānāvidhāni ca macchamaṃsādīni upanethā”ti sevake āṇāpesi. upanikkhittakapurisā taṃ pavattiṃ paṇḍitassa ārocesuṃ. te pana “visena suraṃ yojetvā rājāno māretukāmo”ti na jāniṃsu. mahāsatto pana suvapotakassa santikā sutattā tathato jānitvā “nesaṃ surāpānadivasaṃ tathato jānitvā mama pesethā”ti paṭisāsanaṃ pesesi. te tathā kariṃsu.</p>
	<p class="paratype03">paṇḍito “mādise dharamāne ettakānaṃ rājūnaṃ maraṇaṃ ayuttaṃ, avassayo nesaṃ bhavissāmī”ti cintetvā sahajātaṃ yodhasahassaṃ pakkosāpetvā “sammā, cūḷanibrahmadatto kira uyyānaṃ alaṅkārāpetvā ekasatarājaparivuto suraṃ pātukāmo, tumhe tattha gantvā rājūnaṃ āsanesu paññattesu kismiñci anisinneyeva ‘cūḷanibrahmadattassa anantaraṃ mahārahaṃ āsanaṃ amhākaṃ raññova dethā’ti vadantā gahetvā tesaṃ purisehi ‘tumhe kassa purisā’ti vutte ‘videharājassā’ti vadeyyātha. te tumhehi saddhiṃ ‘mayaṃ sattadivasasattamāsādhikāni sattavassāni rajjaṃ gaṇhantā ekadivasampi videharājānaṃ na passāma, kiṃ rājā nāmesa, gacchatha pariyante āsanaṃ gaṇhathā’ti vadantā kalahaṃ karissanti. atha tumhe ‘ṭhapetvā brahmadattaṃ añño amhākaṃ rañño uttaritaro idha natthī’ti kalahaṃ vaḍḍhetvā amhākaṃ rañño āsanamattampi alabhantā ‘na dāni vo suraṃ pātuṃ macchamaṃsaṃ khādituṃ dassāmā’ti nadantā vaggantā mahāghosaṃ karontā tesaṃ santāsaṃ janentā mahantehi leḍḍudaṇḍehi sabbacāṭiyo bhinditvā macchamaṃsaṃ vippakiritvā aparibhogaṃ katvā javena senāya antaraṃ pavisitvā devanagaraṃ paviṭṭhā asurā viya ulloḷaṃ uṭṭhāpetvā ‘mayaṃ mithilanagare mahosadhapaṇḍitassa purisā, sakkontā amhe gaṇhathā’ti tumhākaṃ āgatabhāvaṃ jānāpetvā āgacchathā”ti pesesi. te “sādhū”ti tassa vacanaṃ sampaṭicchitvā vanditvā sannaddhapañcāvudhā nikkhamitvā tattha gantvā nandanavanamiva alaṅkatauyyānaṃ pavisitvā samussitasetacchatte ekasatarājapallaṅke ādiṃ katvā alaṅkatappaṭiyattaṃ sirivibhavaṃ disvā mahāsattena vuttaniyāmeneva sabbaṃ katvā mahājanaṃ saṅkhobhetvā mithilābhimukhā pakkamiṃsu. rājapurisāpi taṃ pavattiṃ tesaṃ rājūnaṃ ārocesuṃ. cūḷanibrahmadattopi “evarūpassa nāma me visayogassa antarāyo kato”ti kujjhi. rājānopi “amhākaṃ jayapānaṃ pātuṃ nādāsī”ti kujjhiṃsu. balakāyāpi “mayaṃ amūlakaṃ suraṃ pātuṃ na labhimhā”ti kujjhiṃsu.</p>
	<p class="paratype03">cūḷanibrahmadatto te rājāno āmantetvā “etha, bho, mithilaṃ gantvā videharājassa khaggena sīsaṃ chinditvā pādehi akkamitvā nisinnā jayapānaṃ pivissāma, senaṃ gamanasajjaṃ karothā”ti vatvā puna rahogato kevaṭṭassapi etamatthaṃ kathetvā “amhākaṃ evarūpassa mantassa antarāyakaraṃ paccāmittaṃ gaṇhissāma, ekasatarājūnaṃ aṭṭhārasākkhobhaṇisaṅkhāya senāya parivutā gacchāma, etha, ācariyā”ti āha. brāhmaṇo attano paṇḍitabhāvena cintesi “mahosadhapaṇḍitaṃ jinituṃ nāma na sakkā, amhākaṃyeva lajjitabbaṃ bhavissati, nivattāpessāmi nan”ti. atha naṃ evamāha — “mahārāja, na esa videharājassa thāmo, mahosadhapaṇḍitassa saṃvidhānametaṃ, mahānubhāvo panesa, tena rakkhitā mithilā sīharakkhitaguhā viya na sakkā kenaci gahetuṃ, kevalaṃ amhākaṃ lajjanakaṃ bhavissati, alaṃ tattha gamanenā”ti. rājā pana khattiyamānena issariyamadena matto hutvā “kiṃ so karissatī”ti vatvā ekasatarājaparivuto aṭṭhārasākkhobhaṇisaṅkhāya senāya saddhiṃ nikkhami. kevaṭṭopi attano kathaṃ gaṇhāpetuṃ asakkonto “rañño paccanīkavutti nāma ayuttā”ti tena saddhiṃyeva nikkhami. tepi yodhā ekaratteneva mithilaṃ patvā attanā katakiccaṃ paṇḍitassa kathayiṃsu. paṭhamaṃ upanikkhittakapurisāpissa sāsanaṃ pahiṇiṃsu. “cūḷanibrahmadatto ‘videharājānaṃ gaṇhissāmī’ti ekasatarājaparivuto āgacchati, paṇḍito appamatto hotu, ajja asukaṭṭhānaṃ nāma āgato, ajja asukaṭṭhānaṃ, ajja nagaraṃ pāpuṇissatī”ti paṇḍitassa nibaddhaṃ pesentiyeva. taṃ sutvā mahāsatto appamatto ahosi. videharājā pana “brahmadatto kira imaṃ nagaraṃ gahetuṃ āgacchatī”ti paramparaghosena assosi.</p>
	<p class="paratype03">atha brahmadatto aggapadoseyeva ukkāsatasahassena dhāriyamānena āgantvā sakalanagaraṃ parivāresi. atha naṃ hatthipākārarathapākārādīhi parikkhipāpetvā tesu tesu ṭhānesu balagumbaṃ ṭhapesi. manussā unnādentā apphoṭentā seḷentā naccantā gajjantā tajjentā mahāghosaṃ karontā aṭṭhaṃsu. dīpobhāsena ceva alaṅkārobhāsena ca sakalasattayojanikā mithilā ekobhāsā ahosi. hatthiassarathatūriyānaṃ saddena pathaviyā bhijjanakālo viya ahosi. cattāro paṇḍitā ulloḷasaddaṃ sutvā ajānantā rañño santikaṃ gantvā “mahārāja, ulloḷasaddo jāto, na kho pana mayaṃ jānāma, kiṃ nāmetaṃ, vīmaṃsituṃ vaṭṭatī”ti āhaṃsu. taṃ sutvā rājā “cūḷanibrahmadatto nu kho āgato bhaveyyā”ti sīhapañjaraṃ vivaritvā olokento tassāgamanabhāvaṃ ñatvā bhītatasito “natthi amhākaṃ jīvitaṃ, sabbe no jīvitakkhayaṃ pāpessatī”ti tehi saddhiṃ sallapanto nisīdi. mahāsatto pana tassāgatabhāvaṃ ñatvā sīho viya achambhito sakalanagare ārakkhaṃ saṃvidahitvā “rājānaṃ assāsessāmī”ti rājanivesanaṃ abhiruhitvā ekamantaṃ aṭṭhāsi. rājā taṃ disvāva paṭiladdhassāso hutvā “ṭhapetvā mama puttaṃ mahosadhapaṇḍitaṃ añño maṃ imamhā dukkhā mocetuṃ samattho nāma natthī”ti cintetvā tena saddhiṃ sallapanto āha — </p>
	<p class="paratype40">590<b>.</b> </p>
	<p class="paratype21">“pañcālo sabbasenāya, brahmadattoyamāgato. </p>
	<p class="paratype22">sāyaṃ pañcāliyā senā, appameyyo mahosadha. </p>
	<p class="paratype40">591<b>.</b> </p>
	<p class="paratype21">“vīthimatī pattimatī, sabbasaṅgāmakovidā. </p>
	<p class="paratype22">ohārinī saddavatī, bherisaṅkhappabodhanā. </p>
	<p class="paratype40">592<b>.</b> </p>
	<p class="paratype21">“lohavijjālaṅkārābhā, dhajinī vāmarohinī. </p>
	<p class="paratype22">sippiyehi susampannā, sūrehi suppatiṭṭhitā. </p>
	<p class="paratype40">593<b>.</b> </p>
	<p class="paratype21">“dasettha paṇḍitā āhu, bhūripaññā rahogamā. </p>
	<p class="paratype22">mātā ekādasī rañño, pañcāliyaṃ pasāsati. </p>
	<p class="paratype40">594<b>.</b> </p>
	<p class="paratype21">“athetthekasataṃ khatyā, anuyantā yasassino. </p>
	<p class="paratype22">acchinnaraṭṭhā byathitā, pañcāliyaṃ vasaṃ gatā. </p>
	<p class="paratype40">595<b>.</b> </p>
	<p class="paratype21">“yaṃvadā takkarā rañño, akāmā piyabhāṇino. </p>
	<p class="paratype22">pañcālamanuyāyanti, akāmā vasino gatā. </p>
	<p class="paratype40">596<b>.</b> </p>
	<p class="paratype21">“tāya senāya mithilā, tisandhiparivāritā. </p>
	<p class="paratype22">rājadhānī videhānaṃ, samantā parikhaññati. </p>
	<p class="paratype40">597<b>.</b> </p>
	<p class="paratype21">“uddhaṃ tārakajātāva, samantā parivāritā. </p>
	<p class="paratype22">mahosadha vijānāhi, kathaṃ mokkho bhavissatī”ti.</p>
	<p class="paratype03">tattha <b>sabbasenāyā</b>ti sabbāya ekasatarājanāyikāya aṭṭhārasākkhobhaṇisaṅkhāya senāya saddhiṃ āgato kira, tātāti vadati. <b>pañcāliyā</b>ti pañcālarañño santakā. <b>vīthimatī</b>ti vīthiyā ānīte dabbasambhāre gahetvā vicarantena vaḍḍhakigaṇena samannāgatā. <b>pattimatī</b>ti padasañcarena balakāyena samannāgatā. <b>sabbasaṅgāmakovidā</b>ti sabbasaṅgāme kusalā. <b>ohārinī</b>ti parasenāya antaraṃ pavisitvā apaññāyantāva parasīsaṃ āharituṃ samatthā. <b>saddavatī</b>ti dasahi saddehi avivittā. <b>bherisaṅkhappabodhanā</b>ti “etha yātha yujjhathā”tiādīni tattha vacībhedena jānāpetuṃ na sakkā, tādisāni panettha kiccāni bherisaṅkhasaddeheva bodhentīti bherisaṅkhappabodhanā. <b>lohavijjālaṅkārābhā</b>ti ettha <b>lohavijjā</b>ti lohasippāni. sattaratanapaṭimaṇḍitānaṃ kavacacammajālikāsīsakareṇikādīnaṃ etaṃ nāmaṃ. <b>alaṅkārā</b>ti rājamahāmattādīnaṃ alaṅkārā. tasmā lohavijjāhi ceva alaṅkārehi ca bhāsatīti lohavijjālaṅkārābhāti ayamettha attho. <b>dhajinī</b>ti suvaṇṇādipaṭimaṇḍitehi nānāvatthasamujjalehi rathādīsu samussitadhajehi samannāgatā. <b>vāmarohinī</b>ti hatthī ca asse ca ārohantā vāmapassena ārohanti, tena “vāmarohinī”ti vuccanti, tehi samannāgatā, aparimitahatthiassasamākiṇṇāti attho. <b>sippiyehī</b>ti hatthisippāssasippādīsu aṭṭhārasasu sippesu nipphattiṃ pattehi suṭṭhu samannāgatā susamākiṇṇā. <b>sūrehī</b>ti tāta, esā kira senā sīhasamānaparakkamehi sūrayodhehi suppatiṭṭhitā.</p>
	<p class="paratype03"><b>āhū</b>ti dasa kirettha senāya paṇḍitāti vadanti. <b>bhūripaññā</b>ti pathavisamāya vipulāya paññāya samannāgatā. <b>rahogamā</b>ti raho gamanasīlā raho nisīditvā mantanasīlā. te kira ekāhadvīhaṃ cintetuṃ labhantā pathaviṃ parivattetuṃ ākāse gaṇhituṃ samatthā. <b>ekādasī</b>ti tehi kira paṇḍitehi atirekatarapaññā pañcālarañño mātā. sā tesaṃ ekādasī hutvā pañcāliyaṃ senaṃ pasāsati anusāsati.</p>
	<p class="paratype03">ekadivasaṃ kireko puriso ekaṃ taṇḍulanāḷiñca puṭakabhattañca kahāpaṇasahassañca gahetvā “nadiṃ tarissāmī”ti otiṇṇo nadimajjhaṃ patvā tarituṃ asakkonto tīre ṭhite manusse evamāha — “ambho, mama hatthe ekā taṇḍulanāḷi puṭakabhattaṃ kahāpaṇasahassañca atthi, ito yaṃ mayhaṃ ruccati, taṃ dassāmi. yo sakkoti, so maṃ uttāretū”ti. atheko thāmasampanno puriso gāḷhaṃ nivāsetvā nadiṃ ogāhetvā taṃ hatthe gahetvā paratīraṃ uttāretvā “dehi me dātabban”ti āha. “so taṇḍulanāḷiṃ vā puṭakabhattaṃ vā gaṇhāhī”ti . “samma, ahaṃ jīvitaṃ agaṇetvā taṃ uttāresiṃ, na me etehi attho, kahāpaṇaṃ me dehī”ti. ahaṃ “ito mayhaṃ yaṃ ruccati, taṃ dassāmī”ti avacaṃ, idāni mayhaṃ yaṃ ruccati, taṃ dammi, icchanto gaṇhāti. so samīpe ṭhitassa ekassa kathesi. sopi taṃ “esa attano ruccanakaṃ tava deti, gaṇhā”ti āha. so “ahaṃ na gaṇhissāmī”ti taṃ ādāya vinicchayaṃ gantvā vinicchayāmaccānaṃ ārocesi. tepi sabbaṃ sutvā tathevāhaṃsu. so tesaṃ vinicchayena atuṭṭho rañño santikaṃ gantvā tamatthaṃ ārocesi. rājāpi vinicchayāmacce pakkosāpetvā tesaṃ santike ubhinnaṃ vacanaṃ sutvā vinicchinituṃ ajānanto attano jīvitaṃ pahāya nadiṃ otiṇṇaṃ parajjāpesi.</p>
	<p class="paratype03">tasmiṃ khaṇe rañño mātā calākadevī nāma avidūre nisinnā ahosi. sā rañño dubbinicchitabhāvaṃ ñatvā “tāta, imaṃ aḍḍaṃ ñatvāva suṭṭhu vinicchitan”ti āha. “amma, ahaṃ ettakaṃ jānāmi. sace tumhe uttaritaraṃ jānātha, tumheva vinicchinathā”ti. sā “evaṃ karissāmī”ti vatvā taṃ purisaṃ pakkosāpetvā “ehi, tāta, tava hatthagatāni tīṇipi bhūmiyaṃ ṭhapehī”ti paṭipāṭiyā ṭhapāpetvā “tāta, tvaṃ udake vuyhamāno imassa kiṃ kathesī”ti pucchitvā “idaṃ nāmayye”ti vutte “tena hi tava ruccanakaṃ gaṇhā”ti āha. so sahassatthavikaṃ gaṇhi. atha naṃ sā thokaṃ gatakāle pakkosāpetvā “tāta, sahassaṃ te ruccatī”ti pucchitvā “āma, ruccatī”ti vutte “tāta, tayā ‘ito yaṃ mayhaṃ ruccati, taṃ dassāmī’ti imassa vuttaṃ, na vuttan”ti pucchitvā “vuttaṃ devī”ti vutte “tena hi imaṃ sahassaṃ etassa dehī”ti vatvā dāpesi. so rodanto paridevanto adāsi. tasmiṃ khaṇe rājā amaccā ca tussitvā sādhukāraṃ pavattayiṃsu. tato paṭṭhāya tassā paṇḍitabhāvo sabbattha pākaṭo jāto. taṃ sandhāya videharājā “mātā ekādasī rañño”ti āha.</p>
	<p class="paratype03"><b>khatyā</b>ti khattiyā. <b>acchinnaraṭṭhā</b>ti cūḷanibrahmadattena acchinditvā gahitaraṭṭhā. <b>byathitā</b>ti maraṇabhayabhītā aññaṃ gahetabbagahaṇaṃ apassantā. <b>pañcāliyaṃ vasaṃ gatā</b>ti etassa pañcālarañño vasaṃ gatāti attho. sāmivacanatthe hi etaṃ upayogavacanaṃ. <b>yaṃvadā takkarā</b>ti yaṃ mukhena vadanti, taṃ rañño kātuṃ sakkontāva. <b>vasino gatā</b>ti pubbe sayaṃvasino idāni panassa vasaṃ gatāti attho. <b>tisandhī</b>ti paṭhamaṃ hatthipākārena parikkhittā, tato rathapākārena, tato assapākārena, tato yodhapattipākārena parikkhittāti imehi catūhi saṅkhepehi tisandhīhi parivāritā. hatthirathānañhi antaraṃ eko sandhi, rathāssānaṃ antaraṃ eko sandhi, assapattīnaṃ antaraṃ eko sandhi. <b>parikhaññatī</b>ti khanīyati. imañhi idāni uppāṭetvā gaṇhitukāmā viya samantato khananti. <b>uddhaṃ tārakajātāvā</b>ti tāta, yāya senāya samantā parivāritā, sā anekasatasahassadaṇḍadīpikāhi uddhaṃ tārakajātā viya khāyati. <b>vijānāhī</b>ti tāta mahosadhapaṇḍita, avīcito yāva bhavaggā añño tayā sadiso upāyakusalo paṇḍito nāma natthi, paṇḍitabhāvo nāma evarūpesu ṭhānesu paññāyati, tasmā tvameva jānāhi, kathaṃ amhākaṃ ito dukkhā pamokkho bhavissatīti.</p>
	<p class="paratype03">imaṃ rañño kathaṃ sutvā mahāsatto cintesi “ayaṃ rājā ativiya maraṇabhayabhīto, gilānassa kho pana vejjo paṭisaraṇaṃ, chātassa bhojanaṃ, pipāsitassa pānīyaṃ, imassapi maṃ ṭhapetvā aññaṃ paṭisaraṇaṃ natthi, assāsessāmi nan”ti. atha mahāsatto manosilātale nadanto sīho viya “mā bhāyi, mahārāja, rajjasukhaṃ anubhava, ahaṃ leḍḍuṃ</p>
	<p class="paratype03">gahetvā kākaṃ viya, dhanuṃ gahetvā makkaṭaṃ viya ca, imaṃ aṭṭhārasākkhobhaṇisaṅkhaṃ senaṃ udare bandhasāṭakānampi assāmikaṃ katvā palāpessāmī”ti vatvā navamaṃ gāthamāha — </p>
	<p class="paratype40">598<b>.</b> </p>
	<p class="paratype21">“pāde deva pasārehi, bhuñja kāme ramassu ca. </p>
	<p class="paratype22">hitvā pañcāliyaṃ senaṃ, brahmadatto palāyitī”ti.</p>
	<p class="paratype03">tassattho — “deva, tvaṃ yathāsukhaṃ attano rajjasukhasaṅkhāte te pāde pasārehi, pasārento ca saṅgāme cittaṃ akatvā bhuñja, kāme ramassu ca, esa brahmadatto imaṃ senaṃ chaḍḍetvā palāyissatī”ti.</p>
	<p class="paratype03">evaṃ paṇḍito rājānaṃ samassāsetvā vanditvā rājanivesanā nikkhamitvā nagare chaṇabheriṃ carāpetvā nāgare āha — “ambho, tumhe mā cintayittha, sattāhaṃ mālāgandhavilepanapānabhojanādīni sampādetvā chaṇakīḷaṃ paṭṭhapetha. tattha tattha manussā yathārūpaṃ mahāpānaṃ pivantu, gandhabbaṃ karontu, vādentu vaggantu seḷentu nadantu naccantu gāyantu apphoṭentu, paribbayo pana vo mama santakova hotu, ahaṃ mahosadhapaṇḍito nāma, passissatha me ānubhāvan”ti. te tathā kariṃsu. tadā gītavāditādisaddaṃ bahinagare ṭhitā suṇanti, cūḷadvārena manussā nagaraṃ pavisanti. ṭhapetvā paṭisattuṃ diṭṭhaṃ diṭṭhaṃ na gaṇhanti, tasmā sañcāro na chijjati, nagaraṃ paviṭṭhamanussā chaṇakīḷanissitaṃ janaṃ passanti.</p>
	<p class="paratype03">cūḷanibrahmadattopi nagare kolāhalaṃ sutvā amacce evamāha — “ambho, amhesu aṭṭhārasākkhobhaṇiyā senāya nagaraṃ parivāretvā ṭhitesu nagaravāsīnaṃ bhayaṃ vā sārajjaṃ vā natthi, ānanditā somanassappattā apphoṭenti nadanti seḷenti naccanti gāyanti, kiṃ nāmetan”ti? atha naṃ upanikkhittakapurisā musāvādaṃ katvā evamāhaṃsu “deva, mayaṃ ekena kammena cūḷadvārena nagaraṃ pavisitvā chaṇanissitaṃ mahājanaṃ disvā pucchimhā ‘ambho, sakalajambudīparājāno āgantvā tumhākaṃ nagaraṃ parikkhipitvā ṭhitā, tumhe pana atipamattā, kiṃ nāmetan’ti? te evamāhaṃsu ‘ambho, amhākaṃ rañño kumārakāle eko manoratho ahosi sakalajambudīparājūhi nagare parivārite chaṇaṃ karissāmīti, tassa ajja manoratho matthakaṃ patto, tasmā chaṇabheriṃ carāpetvā sayaṃ mahātale mahāpānaṃ pivatī’”ti.</p>
	<p class="paratype03">rājā tesaṃ kathaṃ sutvā kujjhitvā senaṃ āṇāpesi — “bhonto, gacchatha, khippaṃ ito cito ca nagaraṃ avattharitvā parikhaṃ bhinditvā pākāraṃ maddantā dvāraṭṭālake bhindantā nagaraṃ pavisitvā sakaṭehi kumbhaṇḍāni viya mahājanassa sīsāni gaṇhatha, videharañño sīsaṃ āharathā”ti. taṃ sutvā sūrayodhā nānāvudhahatthā dvārasamīpaṃ gantvā paṇḍitassa purisehi sakkharavālukakalalasiñcanapāsāṇapatanādīhi upaddutā paṭikkamanti. “pākāraṃ bhindissāmā”ti parikhaṃ otiṇṇepi antaraṭṭālakesu ṭhitā ususattitomarādīhi vijjhantā mahāvināsaṃ pāpenti. paṇḍitassa yodhā cūḷanibrahmadattassa yodhe hatthavikārādīni dassetvā nānappakārehi akkosanti paribhāsanti tajjenti. “tumhe kilamantā bhattaṃ alabhantā thokaṃ pivissatha khādissathā”ti surāpiṭṭhakāni ceva macchamaṃsasūlāni ca pasāretvā sayameva pivanti khādanti, anupākāre caṅkamanti. itare kiñci kātuṃ asakkontā cūḷanibrahmadattassa santikaṃ gantvā “deva, ṭhapetvā iddhimante aññehi niddharituṃ na sakkā”ti vadiṃsu.</p>
	<p class="paratype03">rājā catupañcāhaṃ vasitvā gahetabbayuttakaṃ apassanto kevaṭṭaṃ pucchi “ācariya, nagaraṃ gaṇhituṃ na sakkoma, ekopi upasaṅkamituṃ samattho natthi, kiṃ kātabban”ti. kevaṭṭo “hotu, mahārāja, nagaraṃ nāma bahiudakaṃ hoti, udakakkhayena naṃ gaṇhissāma, manussā udakena kilamantā dvāraṃ vivarissantī”ti āha. so “attheso upāyo”ti sampaṭicchi. tato paṭṭhāya udakaṃ pavesetuṃ na denti. paṇḍitassa upanikkhittakapurisā paṇṇaṃ likhitvā kaṇḍe bandhitvā taṃ pavattiṃ pesesuṃ. tenapi paṭhamameva āṇattaṃ “yo yo kaṇḍe paṇṇaṃ passati, so so me āharatū”ti. atheko puriso taṃ disvā paṇḍitassa dassesi. so taṃ pavattiṃ ñatvā “na me paṇḍitabhāvaṃ jānantī”ti saṭṭhihatthaṃ veḷuṃ dvidhā phāletvā parisuddhaṃ sodhāpetvā puna ekato katvā cammena bandhitvā upari kalalena makkhetvā himavantato iddhimantatāpasehi ānītaṃ kudrūsakumudabījaṃ pokkharaṇitīre kalalesu ropāpetvā upari veḷuṃ ṭhapāpetvā udakassa pūrāpesi. ekaratteneva vaḍḍhitvā pupphaṃ veḷumatthakato uggantvā ratanamattaṃ aṭṭhāsi.</p>
	<p class="paratype03">atha naṃ uppāṭetvā “idaṃ cūḷanibrahmadattassa dethā”ti attano purisānaṃ dāpesi. te tassa daṇḍakaṃ valayaṃ katvā “ambho, brahmadattassa pādamūlikā chātakena mā marittha, gaṇhathetaṃ uppalaṃ piḷandhitvā daṇḍakaṃ kucchipūraṃ khādathā”ti vatvā khipiṃsu. tameko paṇḍitassa upanikkhittakapuriso uṭṭhāya gaṇhi, atha taṃ rañño santikaṃ āharitvā “passatha, deva, imassa daṇḍakaṃ, na no ito pubbe evaṃ dīghadaṇḍako diṭṭhapubbo”ti vatvā “minatha nan”ti vutte paṇḍitassa purisā saṭṭhihatthaṃ daṇḍakaṃ asītihatthaṃ katvā miniṃsu. puna raññā “katthetaṃ jātan”ti vutte eko musāvādaṃ katvā evamāha — “deva, ahaṃ ekadivasaṃ pipāsito hutvā ‘suraṃ pivissāmī’ti cūḷadvārena nagaraṃ paviṭṭho, nāgarānaṃ udakakīḷatthāya kataṃ mahāpokkharaṇiṃ passiṃ, mahājano nāvāya nisīditvā pupphāni gaṇhāti. tattha idaṃ tīrappadese jātaṃ, gambhīraṭṭhāne jātassa pana daṇḍako satahattho bhavissatī”ti.</p>
	<p class="paratype03">taṃ sutvā rājā kevaṭṭaṃ āha — “ācariya, na sakkā udakakkhayena idaṃ gaṇhituṃ, harathekaṃ upāyan”ti. “tena hi, deva, dhaññakkhayena gaṇhissāma, nagaraṃ nāma bahidhaññaṃ hotī”ti. evaṃ hotu ācariyāti, paṇḍito purimanayeneva taṃ pavattiṃ ñatvā “na me kevaṭṭabrāhmaṇo paṇḍitabhāvaṃ jānātī”ti anupākāramatthake kalalaṃ katvā vīhiṃ tattha ropāpesi. bodhisattānaṃ adhippāyo nāma samijjhatīti vīhī ekaratteneva vuṭṭhāya pākāramatthake nīlā hutvā paññāyanti. taṃ disvā cūḷanibrahmadatto “ambho, kimetaṃ pākāramatthake nīlaṃ hutvā paññāyatī”ti pucchi. paṇḍitassa upanikkhittakapuriso rañño vacanaṃ mukhato jivhaṃ luñcanto viya gahetvā “deva, gahapatiputto mahosadhapaṇḍito anāgatabhayaṃ disvā pubbeva raṭṭhato dhaññaṃ āharāpetvā koṭṭhāgārādīni pūrāpetvā sesadhaññaṃ pākārapasse nikkhipāpesi. te kira vīhayo ātapena sukkhantā vassena tementā tattheva sassaṃ janesuṃ. ahaṃ ekadivasaṃ ekena kammena cūḷadvārena pavisitvā pākāramatthake vīhirāsito vīhiṃ hatthena gahetvā vīthiyaṃ chaḍḍente passiṃ. atha te maṃ parihāsantā ‘chātosi maññe, vīhiṃsāṭakadasante bandhitvā tava gehaṃ haritvā koṭṭetvā pacāpetvā bhuñjāhī’ti vadiṃsū”ti ārocesi.</p>
	<p class="paratype03">taṃ sutvā rājā kevaṭṭaṃ “ācariya, dhaññakkhayenapi gaṇhituṃ na sakkā, ayampi anupāyo”ti āha. “tena hi, deva, dārukkhayena gaṇhissāma, nagaraṃ nāma bahidārukaṃ hotī”ti. “evaṃ hotu, ācariyā”ti. paṇḍito purimanayeneva taṃ pavattiṃ ñatvā pākāramatthake vīhiṃ atikkamitvā paññāyamānaṃ dārurāsiṃ kāresi. paṇḍitassa manussā cūḷanibrahmadattassa purisehi saddhiṃ parihāsaṃ karontā “sace chātattha, yāgubhattaṃ pacitvā bhuñjathā”ti mahantamahantāni dārūni khipiṃsu. rājā “pākāramatthakena dārūni paññāyanti, kimetan”ti pucchitvā “deva, gahapatiputto kira mahosadhapaṇḍito anāgatabhayaṃ disvā dārūni āharāpetvā kulānaṃ pacchāgehesu ṭhapāpetvā atirekāni pākāraṃ nissāya ṭhapāpesī”ti upanikkhittakānaññeva santikā vacanaṃ sutvā kevaṭṭaṃ āha — “ācariya, dārukkhayenapi na sakkā amhehi gaṇhituṃ, āharathekaṃ upāyan”ti. “mā cintayittha, mahārāja, añño upāyo atthī”ti. “ācariya, kiṃ upāyo nāmesa, nāhaṃ tava upāyassa antaṃ passāmi, na sakkā amhehi vedehaṃ gaṇhituṃ, amhākaṃ nagarameva gamissāmā”ti. “deva, ‘cūḷanibrahmadatto ekasatakhattiyehi saddhiṃ vedehaṃ gaṇhituṃ nāsakkhī’ti amhākaṃ lajjanakaṃ bhavissati, kiṃ pana mahosadhova paṇḍito, ahampi paṇḍitoyeva, ekaṃ lesaṃ karissāmī”ti. “kiṃ leso nāma, ācariyā”ti. “dhammayuddhaṃ nāma karissāma, devā”ti. “kimetaṃ dhammayuddhaṃ nāmā”ti? “mahārāja na senā yujjhissanti, dvinnaṃ pana rājūnaṃ dve paṇḍitā ekaṭṭhāne bhavissanti. tesu yo vandissati, tassa parājayo bhavissati. mahosadho pana imaṃ mantaṃ na jānāti, ahaṃ mahallako, so daharo, maṃ disvāva vandissati, tadā videho parājito nāma bhavissati, atha mayaṃ videhaṃ parājetvā attano nagarameva gamissāma, evaṃ no lajjanakaṃ na bhavissati. idaṃ dhammayuddhaṃ nāmā”ti.</p>
	<p class="paratype03">paṇḍito tampi rahassaṃ purimanayeneva ñatvā “sace kevaṭṭassa parajjāmi, nāhaṃ paṇḍitosmī”ti cintesi. cūḷanibrahmadattopi “sobhano, ācariya, upāyo”ti vatvā “sve dhammayuddhaṃ bhavissati, dvinnampi paṇḍitānaṃ dhammena jayaparājayo bhavissati. yo dhammayuddhaṃ na karissati, sopi parājito nāma bhavissatī”ti paṇṇaṃ likhāpetvā cūḷadvārena vedehassa pesesi. taṃ sutvā vedeho paṇḍitaṃ pakkosāpetvā tamatthaṃ ācikkhi. taṃ pavattiṃ sutvā paṇḍito “sādhu, deva, sve pātova pacchimadvāre dhammayuddhamaṇḍalaṃ sajjessanti, ‘dhammayuddhamaṇḍalaṃ āgacchatū’ti pesethā”ti āha. taṃ sutvā rājā āgatadūtasseva hatthe paṇṇakaṃ adāsi. paṇḍito punadivase “kevaṭṭasseva parājayo hotū”ti pacchimadvāre dhammayuddhamaṇḍalaṃ sajjāpesi. tepi kho ekasatapurisā “ko jānāti, kiṃ bhavissatī”ti paṇḍitassa ārakkhatthāya kevaṭṭaṃ parivārayiṃsu. tepi ekasatarājāno dhammayuddhamaṇḍalaṃ gantvā pācīnadisaṃ olokentā aṭṭhaṃsu, tathā kevaṭṭabrāhmaṇopi.</p>
	<p class="paratype03">bodhisatto pana pātova gandhodakena nhatvā satasahassagghanakaṃ kāsikavatthaṃ nivāsetvā sabbālaṅkārapaṭimaṇḍito nānaggarasabhojanaṃ bhuñjitvā mahantena parivārena rājadvāraṃ gantvā “pavisatu me putto”ti vutte pavisitvā rājānaṃ vanditvā ekamantaṃ ṭhatvā “kuhiṃ gamissasi, tātā”ti vutte “dhammayuddhamaṇḍalaṃ gamissāmī”ti āha. “kiṃ laddhuṃ vaṭṭatī”ti? “deva, kevaṭṭabrāhmaṇaṃ maṇiratanena vañcetukāmomhi, aṭṭhavaṅkaṃ maṇiratanaṃ laddhuṃ vaṭṭatī”ti. “gaṇha, tātā”ti. so taṃ gahetvā rājānaṃ vanditvā rājanivesanā otiṇṇo sahajātehi yodhasahassehi parivuto navutikahāpaṇasahassagghanakaṃ setasindhavayuttaṃ rathavaramāruyha pātarāsavelāya dvārasamīpaṃ pāpuṇi. kevaṭṭo pana “idāni āgamissati, idāni āgamissatī”ti tassāgamanaṃ olokentoyeva aṭṭhāsi, olokanena dīghagīvataṃ patto viya ahosi, sūriyatejena sedā muccanti. mahāsattopi mahāparivāratāya mahāsamuddo viya ajjhottharanto kesarasīho viya achambhito vigatalomahaṃso dvāraṃ vivarāpetvā nagarā nikkhamma rathā oruyha sīho viya vijambhamāno pāyāsi. ekasatarājānopi tassa rūpasiriṃ disvā “esa kira sirivaḍḍhanaseṭṭhiputto mahosadhapaṇḍito paññāya sakalajambudīpe adutiyo”ti ukkuṭṭhisahassāni pavattayiṃsu.</p>
	<p class="paratype03">sopi marugaṇaparivuto viya sakko anomena sirivibhavena taṃ maṇiratanaṃ hatthena gahetvā kevaṭṭābhimukho agamāsi. kevaṭṭopi taṃ disvāva sakabhāvena saṇṭhātuṃ asakkonto paccuggamanaṃ katvā evamāha — “paṇḍita mahosadha, mayaṃ dve paṇḍitā, amhākaṃ tumhe nissāya ettakaṃ kālaṃ vasantānaṃ tumhehi paṇṇākāramattampi na pesitapubbaṃ, kasmā evamakatthā”ti? atha naṃ mahāsatto “paṇḍita, tumhākaṃ anucchavikaṃ paṇṇākāraṃ olokentā ajja mayaṃ imaṃ maṇiratanaṃ labhimhā, handa, imaṃ maṇiratanaṃ gaṇhatha, evarūpaṃ nāma aññaṃ maṇiratanaṃ natthī”ti āha. so tassa hatthe jalamānaṃ maṇiratanaṃ disvā “dātukāmo me bhavissatī”ti cintetvā “tena hi, paṇḍita, dehī”ti hatthaṃ pasāresi. mahāsatto “gaṇhāhi, ācariyā”ti khipitvā pasāritahatthassa aṅgulīsu pātesi. brāhmaṇo garuṃ maṇiratanaṃ aṅgulīhi dhāretuṃ nāsakkhi. maṇiratanaṃ parigaḷitvā mahāsattassa pādamūle pati. brāhmaṇo lobhena “gaṇhissāmi nan”ti tassa pādamūle oṇato ahosi. athassa mahāsatto uṭṭhātuṃ adatvā ekena hatthena khandhaṭṭhike, ekena piṭṭhikacchāyaṃ gahetvā “uṭṭhetha ācariya, uṭṭhetha ācariya, ahaṃ atidaharo tumhākaṃ nattumatto, mā maṃ vandathā”ti vadanto aparāparaṃ katvā mukhaṃ bhūmiyaṃ ghaṃsitvā lohitamakkhitaṃ katvā “andhabāla, tvaṃ mama santikā vandanaṃ paccāsīsasī”ti gīvāyaṃ gahetvā khipi. so usabhamatte ṭhāne patitvā uṭṭhāya palāyi. maṇiratanaṃ pana mahāsattassa manussāyeva gaṇhiṃsu.</p>
	<p class="paratype03">bodhisattassa pana “uṭṭhetha ācariya, uṭṭhetha ācariya, mā maṃ vandathā”ti vacīghoso sakalaparisaṃ chādetvā aṭṭhāsi. “kevaṭṭabrāhmaṇo mahosadhassa pāde vandatī”ti purisāpissa ekappahāreneva unnādādīni akaṃsu. brahmadattaṃ ādiṃ katvā sabbepi te rājāno kevaṭṭaṃ mahāsattassa pādamūle oṇataṃ addasaṃsuyeva. te “amhākaṃ paṇḍitena mahosadho vandito, idāni parājitamhā, na no jīvitaṃ dassatī”ti attano attano asse abhiruhitvā uttarapañcālābhimukhā palāyituṃ ārabhiṃsu. te palāyante disvā bodhisattassa purisā “cūḷanibrahmadatto ekasatakhattiye gahetvā palāyatī”ti puna ukkuṭṭhimakaṃsu. taṃ sutvā te rājāno maraṇabhayabhītā bhiyyosomattāya palāyantā senaṅgaṃ bhindiṃsu. bodhisattassa purisāpi nadantā vaggantā suṭṭhutaraṃ kolāhalamakaṃsu . mahāsatto senaṅgaparivuto nagarameva pāvisi. cūḷanibrahmadattassa senāpi tiyojanamattaṃ pakkhandi.</p>
	<p class="paratype03">kevaṭṭo assaṃ abhiruyha nalāṭe lohitaṃ puñchamāno senaṃ patvā assapiṭṭhiyaṃ nisinnova “bhonto mā palāyatha, bhonto mā palāyatha, nāhaṃ gahapatiputtaṃ vandāmi, tiṭṭhatha tiṭṭhathā”ti āha. senā asaddahantā aṭṭhatvā āgacchantaṃ kevaṭṭaṃ akkosantā paribhāsantā “pāpadhamma duṭṭhabrāhmaṇa, ‘dhammayuddhaṃ nāma karissāmī’ti vatvā nattumattaṃ appahontampi vandati, natthi tava kattabban”ti kathaṃ asuṇantā viya gacchanteva. so vegena gantvā senaṃ pāpuṇitvā “bhonto vacanaṃ saddahatha mayhaṃ, nāhaṃ taṃ vandāmi, maṇiratanena maṃ vañcesī”ti sabbepi te rājāno nānākāraṇehi sambodhetvā attano kathaṃ gaṇhāpetvā tathā bhinnaṃ senaṃ paṭinivattesi. sā pana tāva mahatī senā sace ekekapaṃsumuṭṭhiṃ vā ekekaleḍḍuṃ vā gahetvā nagarābhimukhā khipeyya, parikhaṃ pūretvā pākārappamāṇā rāsi bhaveyya. bodhisattānaṃ pana adhippāyo nāma samijjhatiyeva, tasmā ekopi paṃsumuṭṭhiṃ vā leḍḍuṃ vā nagarābhimukhaṃ khipanto nāma nāhosi. sabbepi te nivattitvā attano attano khandhāvāraṭṭhānameva paccāgamiṃsu .</p>
	<p class="paratype03">rājā kevaṭṭaṃ pucchi “kiṃ karoma, ācariyā”ti. “deva, kassaci cūḷadvārena nikkhamituṃ adatvā sañcāraṃ chindāma, manussā nikkhamituṃ alabhantā ukkaṇṭhitvā dvāraṃ vivarissanti, atha mayaṃ paccāmittaṃ gaṇhissāmā”ti. paṇḍito taṃ pavattiṃ purimanayeneva ñatvā cintesi “imesu ciraṃ idheva vasantesu phāsukaṃ nāma natthi. upāyeneva te palāpetuṃ vaṭṭatī”ti. so “mantena te palāpessāmī”ti ekaṃ mantakusalaṃ upadhārento anukevaṭṭaṃ nāma brāhmaṇaṃ disvā taṃ pakkosāpetvā “ācariya, amhākaṃ ekaṃ kammaṃ niddharituṃ vaṭṭatī”ti āha. “kiṃ karoma, paṇḍita, vadehī”ti. “ācariya, tumhe anupākāre ṭhatvā amhākaṃ manussānaṃ pamādaṃ oloketvā antarantarā brahmadattassa manussānaṃ pūvamacchamaṃsādīni khipitvā “ambho, idañcidañca khādatha mā ukkaṇṭhatha, aññaṃ katipāhaṃ vasituṃ vāyamatha, nagaravāsino pañjare baddhakukkuṭā viya ukkaṇṭhitā nacirasseva vo dvāraṃ vivarissanti. atha tumhe vedehañca duṭṭhagahapatiputtañca gaṇhissathā”ti vadeyyātha . amhākaṃ manussā taṃ kathaṃ sutvā tumhe akkositvā tajjetvā brahmadattassa manussānaṃ passantānaññeva tumhe hatthapādesu gahetvā veḷupesikādīhi paharantā viya hutvā kese ohāretvā pañca cūḷā gāhāpetvā iṭṭhakacuṇṇena okirāpetvā kaṇavīramālaṃ kaṇṇe katvā katipayapahāre datvā piṭṭhiyaṃ rājiyo dassetvā pākāraṃ āropetvā sikkāya pakkhipitvā yottena otāretvā “gaccha mantabhedaka, corā”ti cūḷanibrahmadattassa manussānaṃ dassanti. te taṃ rañño santikaṃ ānessanti. rājā taṃ disvā “ko te aparādho”ti pucchissati. athassa evaṃ vadeyyātha “mahārāja, mayhaṃ pubbe yaso mahanto, gahapatiputto mantabhedako”ti maṃ kujjhitvā rañño kathetvā sabbaṃ me vibhavaṃ acchindi, “ahaṃ mama yasabhedakassa gahapatiputtassa sīsaṃ gaṇhāpessāmī”ti tumhākaṃ manussānaṃ ukkaṇṭhitamocanena etesaṃ ṭhitānaṃ khādanīyaṃ vā bhojanīyaṃ vā demi. ettakena maṃ porāṇaveraṃ hadaye katvā imaṃ byasanaṃ pāpesi. “taṃ sabbaṃ tumhākaṃ manussā jānanti, mahārājā”ti nānappakārehi taṃ saddahāpetvā vissāse uppanne vadeyyātha “mahārāja, tumhe mamaṃ laddhakālato paṭṭhāya mā cintayittha. idāni vedehassa ca gahapatiputtassa ca jīvitaṃ natthi, ahaṃ imasmiṃ nagare pākārassa thiraṭṭhānadubbalaṭṭhānañca parikhāyaṃ kumbhīlādīnaṃ atthiṭṭhānañca natthiṭṭhānañca jānāmi, na cirasseva vo nagaraṃ gahetvā dassāmī”ti. atha so rājā saddahitvā tumhākaṃ sakkāraṃ karissati, senāvāhanañca paṭicchāpessati. athassa senaṃ vāḷakumbhīlaṭṭhānesuyeva otāreyyātha. tassa senā kumbhīlabhayena na otarissati, tadā tumhe rājānaṃ upasaṅkamitvā “tumhākaṃ senāya, deva, gahapatiputtena lañjo dinno, sabbe rājāno ca ācariyakevaṭṭañca ādiṃ katvā na kenaci lañjo aggahito nāma atthi. kevalaṃ ete tumhe parivāretvā caranti, sabbe pana gahapatiputtassa santakāva, ahamekova tumhākaṃ puriso. sace me na saddahatha, sabbe rājāno alaṅkaritvā maṃ dassanāya āgacchantū”ti pesetha. “atha nesaṃ gahapatiputtena attano nāmarūpaṃ likhitvā dinnesu vatthālaṅkārakhaggādīsu akkharāni disvā niṭṭhaṃ gaccheyyāthā”ti vadeyyātha. so tathā katvā tāni disvā niṭṭhaṃ gantvā bhītatasito te rājāno uyyojetvā “idāni kiṃ karoma paṇḍitā”ti tumhe pucchissati. tamenaṃ tumhe evaṃ vadeyyātha “mahārāja, gahapatiputto bahumāyo. sace aññāni katipayadivasāni vasissatha, sabbaṃ vo senaṃ attano hatthagataṃ katvā tumhe gaṇhissati. tasmā papañcaṃ akatvā ajjeva majjhimayāmānantare assapiṭṭhiyaṃ nisīditvā palāyissāma, mā no parahatthe maraṇaṃ hotū”ti. so tumhākaṃ vacanaṃ sutvā tathā karissati. tumhe tassa palāyanavelāya nivattitvā amhākaṃ manusse jānāpeyyāthāti.</p>
	<p class="paratype03">taṃ sutvā anukevaṭṭabrāhmaṇo “sādhu paṇḍita, karissāmi te vacanan”ti āha. “tena hi katipayapahāre sahituṃ vaṭṭatī”ti. “paṇḍita, mama jīvitañca hatthapāde ca ṭhapetvā sesaṃ attano rucivasena karohī”ti. so tassa gehe manussānaṃ sakkāraṃ kāretvā anukevaṭṭaṃ vuttanayena vippakāraṃ pāpetvā yottena otāretvā brahmadattamanussānaṃ dāpesi. atha te taṃ gahetvā tassa dassesuṃ. rājā taṃ vīmaṃsitvā saddahitvā sakkāramassa katvā senaṃ paṭicchāpesi. sopi taṃ vāḷakumbhīlaṭṭhānesuyeva otāreti. manussā kumbhīlehi khajjamānā aṭṭālakaṭṭhitehi manussehi ususattitomarehi vijjhiyamānā mahāvināsaṃ pāpuṇanti. tato paṭṭhāya koci bhayena upagantuṃ na sakkoti. anukevaṭṭo rājānaṃ upasaṅkamitvā “tumhākaṃ atthāya yujjhanakā nāma natthi, sabbehi lañjo gahito, asaddahanto pakkosāpetvā nivatthavatthādīsu akkharāni olokethā”ti āha. rājā tathā katvā sabbesaṃ vatthādīsu akkharāni disvā “addhā imehi lañjo gahito”ti niṭṭhaṃ gantvā “ācariya, idāni kiṃ kattabban”ti pucchitvā “deva, aññaṃ kātabbaṃ natthi. sace papañcaṃ karissatha, gahapatiputto vo gaṇhissati, ācariyakevaṭṭopi kevalaṃ nalāṭe vaṇaṃ katvā carati, lañjo pana etenapi gahito. ayañhi maṇiratanaṃ gahetvā tumhe tiyojanaṃ palāpesi, puna saddahāpetvā nivattesi, ayampi paribhindakova. ekarattivāsopi mayhaṃ na ruccati, ajjeva majjhimayāmasamanantare palāyituṃ vaṭṭati, maṃ ṭhapetvā añño tava suhadayo nāma natthī”ti vutte “tena hi ācariya tumheyeva me assaṃ kappetvā yānasajjaṃ karothā”ti āha.</p>
	<p class="paratype03">brāhmaṇo tassa nicchayena palāyanabhāvaṃ ñatvā “mā bhāyi, mahārājā”ti assāsetvā bahi nikkhamitvā upanikkhittakapurisānaṃ “ajja rājā palāyissati, mā niddāyitthā”ti ovādaṃ datvā rañño asso yathā ākaḍḍhito suṭṭhutaraṃ palāyati, evaṃ avakappanāya kappetvā majjhimayāmasamanantare “kappito, deva, asso, velaṃ jānāhī”ti āha. rājā assaṃ abhiruhitvā palāyi. anukevaṭṭopi assaṃ abhiruhitvā tena saddhiṃ gacchanto viya thokaṃ gantvā nivatto. avakappanāya kappitāsso ākaḍḍhiyamānopi rājānaṃ gahetvā palāyi. anukevaṭṭo senāya antaraṃ pavisitvā “cūḷanibrahmadatto palāto”ti ukkuṭṭhimakāsi. upanikkhittakapurisāpi attano manussehi saddhiṃ upaghosiṃsu. sesarājāno taṃ sutvā “mahosadhapaṇḍito dvāraṃ vivaritvā nikkhanto bhavissati, na no dāni jīvitaṃ dassatī”ti bhītatasitā upabhogaparibhogabhaṇḍānipi anoloketvā ito cito ca palāyiṃsu. manussā “rājāno palāyantī”ti suṭṭhutaraṃ upaghosiṃsu. taṃ sutvā dvāraṭṭālakādīsu ṭhitāpi unnādiṃsu apphoṭayiṃsu. iti tasmiṃ khaṇe pathavī viya bhijjamānā samuddo viya saṅkhubhito sakalanagaraṃ anto ca bahi ca ekaninnādaṃ ahosi. aṭṭhārasākkhobhaṇisaṅkhā manussā “mahosadhapaṇḍitena kira brahmadatto ekasatarājāno ca gahitā”ti maraṇabhayabhītā attano attano udarabaddhasāṭakampi chaḍḍetvā palāyiṃsu. khandhāvāraṭṭhānaṃ tucchaṃ ahosi. cūḷanibrahmadatto ekasate khattiye gahetvā attano nagarameva gato. punadivase pana pātova nagaradvārāni vivaritvā balakāyā nagarā nikkhamitvā mahāvilopaṃ disvā “kiṃ karoma, paṇḍitā”ti mahāsattassa ārocayiṃsu. so āha — “etehi chaḍḍitaṃ dhanaṃ amhākaṃ pāpuṇāti, sabbesaṃ rājūnaṃ santakaṃ amhākaṃ rañño, detha, seṭṭhīnañca kevaṭṭabrāhmaṇassa ca santakaṃ amhākaṃ āharatha, avasesaṃ pana nagaravāsino gaṇhantū”ti. tesaṃ mahaggharatanabhaṇḍameva āharantānaṃ aḍḍhamāso vītivatto. sesaṃ pana catūhi māsehi āhariṃsu. mahāsatto anukevaṭṭassa mahantaṃ sakkāramakāsi. tato paṭṭhāya ca kira mithilavāsino bahū hiraññasuvaṇṇā jātā. brahmadattassapi tehi rājūhi saddhiṃ uttarapañcālanagare vasantassa ekavassaṃ atītaṃ. </p>
	<p class="paratype06">brahmadattassa yuddhaparājayakaṇḍaṃ niṭṭhitaṃ. </p>
	<p class="paratype06">suvakaṇḍaṃ</p>
	<p class="paratype03">athekadivasaṃ kevaṭṭo ādāse mukhaṃ olokento nalāṭe vaṇaṃ disvā “idaṃ gahapatiputtassa kammaṃ, tenāhaṃ ettakānaṃ rājūnaṃ antare lajjāpito”ti cintetvā samuppannakodho hutvā “kadā nu khvassa piṭṭhiṃ passituṃ samattho bhavissāmī”ti cintento “attheso upāyo, amhākaṃ rañño dhītā pañcālacandī nāma uttamarūpadharā devaccharāpaṭibhāgā, taṃ videharañño dassāmā”ti vatvā “vedehaṃ kāmena palobhetvā gilitabaḷisaṃ viya macchaṃ saddhiṃ mahosadhena ānetvā ubho te māretvā jayapānaṃ pivissāmā”ti sanniṭṭhānaṃ katvā rājānaṃ upasaṅkamitvā āha — “deva, eko manto atthī”ti. “ācariya, tava mantaṃ nissāya udarabaddhasāṭakassapi assāmino jātamhā, idāni kiṃ karissasi, tuṇhī hohī”ti. “mahārāja, iminā upāyena sadiso añño natthī”ti. “tena hi bhaṇāhī”ti. “mahārāja, amhehi dvīhiyeva ekato bhavituṃ vaṭṭatī”ti. “evaṃ hotū”ti. atha naṃ brāhmaṇo uparipāsādatalaṃ āropetvā āha — “mahārāja, videharājānaṃ kilesena palobhetvā idhānetvā saddhiṃ gahapatiputtena māressāmā”ti. “sundaro, ācariya, upāyo, kathaṃ pana taṃ palobhetvā ānessāmā”ti? “mahārāja, dhītā vo pañchālacandī uttamarūpadharā, tassā rūpasampattiṃ cāturiyavilāsena kavīhi gītaṃ bandhāpetvā tāni kabbāni mithilāyaṃ gāyāpetvā ‘evarūpaṃ itthiratanaṃ alabhantassa videhanarindassa kiṃ rajjenā’ti tassa savanasaṃsaggeneva paṭibaddhabhāvaṃ ñatvā ahaṃ tattha gantvā divasaṃ vavatthapessāmi. so mayi divasaṃ vavatthapetvā āgate gilitabaḷiso viya maccho gahapatiputtaṃ gahetvā āgamissati, atha ne māressāmā”ti.</p>
	<p class="paratype03">rājā tassa vacanaṃ sutvā tussitvā “sundaro upāyo, ācariya, evaṃ karissāmā”ti sampaṭicchi. taṃ pana mantaṃ cūḷanibrahmadattassa sayanapālikā sāḷikā sutvā paccakkhamakāsi. rājā nipuṇe kabbakāre pakkosāpetvā bahuṃ dhanaṃ datvā dhītaraṃ tesaṃ dassetvā “tātā, etissā rūpasampattiṃ nissāya kabbaṃ karothā”ti āha. te atimanoharāni gītāni bandhitvā rājānaṃ sāvayiṃsu. rājā tussitvā bahuṃ dhanaṃ tesaṃ adāsi. kavīnaṃ santikā naṭā sikkhitvā samajjamaṇḍale gāyiṃsu. iti tāni vitthāritāni ahesuṃ. tesu manussānaṃ antare vitthāritattaṃ gatesu rājā gāyake pakkosāpetvā āha — “tātā, tumhe mahāsakuṇe gahetvā rattibhāge rukkhaṃ abhiruyha tattha nisinnā gāyitvā paccūsakāle tesaṃ gīvāsu kaṃsatāle bandhitvā te uppātetvā otarathā”ti. so kira “pañcālarañño dhītu sarīravaṇṇaṃ devatāpi gāyantī”ti pākaṭabhāvakaraṇatthaṃ tathā kāresi. puna rājā kavī pakkosāpetvā “tātā, idāni tumhe ‘evarūpā kumārikā jambudīpatale aññassa rañño nānucchavikā, mithilāyaṃ vedeharañño anucchavikā’ti rañño ca issariyaṃ imāya ca rūpaṃ vaṇṇetvā gītāni bandhathā”ti āha. te tathā katvā rañño ārocayiṃsu.</p>
	<p class="paratype03">rājā tesaṃ dhanaṃ datvā puna gāyake pakkosāpetvā “tātā, mithilaṃ gantvā tattha imināva upāyena gāyathā”ti pesesi. te tāni gāyantā anupubbena mithilaṃ gantvā samajjamaṇḍale gāyiṃsu. tāni sutvā mahājano ukkuṭṭhisahassāni pavattetvā tesaṃ bahuṃ dhanaṃ adāsi. te rattisamaye rukkhesupi gāyitvā paccūsakāle sakuṇānaṃ gīvāsu kaṃsatāle bandhitvā otaranti. ākāse kaṃsatālasaddaṃ sutvā “pañcālarājadhītu sarīravaṇṇaṃ devatāpi gāyantī”ti sakalanagare ekakolāhalaṃ ahosi. rājā sutvā gāyake pakkosāpetvā antonivesane samajjaṃ kāretvā “evarūpaṃ kira uttamarūpadharaṃ dhītaraṃ cūḷanirājā mayhaṃ dātukāmo”ti tussitvā tesaṃ bahuṃ dhanaṃ adāsi. te āgantvā brahmadattassa ārocesuṃ. atha naṃ kevaṭṭo āha — “idāni, mahārāja, divasaṃ vavatthapanatthāya gamissāmī”ti. “sādhu, ācariya, kiṃ laddhuṃ vaṭṭatī”ti? “thokaṃ paṇṇākāran”ti. “tena hi gaṇhā”ti dāpesi. so taṃ ādāya mahantena parivārena vedeharaṭṭhaṃ pāpuṇi. tassāgamanaṃ sutvā nagare ekakolāhalaṃ jātaṃ “cūḷanirājā kira vedeho ca mittasanthavaṃ karissanti, cūḷanirājā attano dhītaraṃ amhākaṃ rañño dassati, kevaṭṭo divasaṃ vavatthapetuṃ etī”ti. vedeharājāpi suṇi, mahāsattopi, sutvāna panassa etadahosi “tassāgamanaṃ mayhaṃ na ruccati, tathato naṃ jānissāmī”ti. so cūḷanisantike upanikkhittakapurisānaṃ sāsanaṃ pesesi “imamatthaṃ tathato jānitvā pesentū”ti. atha te “mayametaṃ tathato na jānāma, rājā ca kevaṭṭo ca sayanagabbhe nisīditvā mantenti, rañño pana sayanapālikā sāḷikā sakuṇikā etamatthaṃ jāneyyā”ti paṭipesayiṃsu.</p>
	<p class="paratype03">taṃ sutvā mahāsatto cintesi “yathā paccāmittānaṃ okāso na hoti, evaṃ suvibhattaṃ katvā susajjitaṃ nagaraṃ ahaṃ kevaṭṭassa daṭṭhuṃ na dassāmī”ti. so nagaradvārato yāva rājagehā, rājagehato ca yāva attagehā, gamanamaggaṃ ubhosu passesu kilañjehi parikkhipāpetvā matthakepi kilañjehi paṭicchādāpetvā cittakammaṃ kārāpetvā bhūmiyaṃ pupphāni vikiritvā puṇṇaghaṭe ṭhapāpetvā kadaliyo bandhāpetvā dhaje paggaṇhāpesi. kevaṭṭo nagaraṃ pavisitvā suvibhattaṃ nagaraṃ apassanto “raññā me maggo alaṅkārāpito”ti cintetvā nagarassa adassanatthaṃ katabhāvaṃ na jāni. so gantvā rājānaṃ disvā paṇṇākāraṃ paṭicchāpetvā paṭisanthāraṃ katvā ekamantaṃ nisīditvā raññā katasakkārasammāno āgatakāraṇaṃ ārocento dve gāthā abhāsi — </p>
	<p class="paratype40">599<b>.</b> </p>
	<p class="paratype21">“rājā santhavakāmo te, ratanāni pavecchati. </p>
	<p class="paratype22">āgacchantu ito dūtā, mañjukā piyabhāṇino. </p>
	<p class="paratype40">600<b>.</b> </p>
	<p class="paratype21">“bhāsantu mudukā vācā, yā vācā paṭinanditā. </p>
	<p class="paratype22">pañcālo ca videho ca, ubho ekā bhavantu te”ti.</p>
	<p class="paratype03">tattha <b>santhavakāmo</b>ti mahārāja, amhākaṃ rājā tayā saddhiṃ mittasanthavaṃ kātukāmo. <b>ratanānī</b>ti itthiratanaṃ attano dhītaraṃ ādiṃ katvā tumhākaṃ sabbaratanāni dassati. <b>āgacchantū</b>ti ito paṭṭhāya kira uttarapañcālanagarato paṇṇākāraṃ gahetvā madhuravacanā piyabhāṇino dūtā idha āgacchantu, ito ca tattha gacchantu. <b>ekā bhavantū</b>ti gaṅgodakaṃ viya yamunodakena saddhiṃ saṃsandantā ekasadisāva hontūti.</p>
	<p class="paratype03">evañca pana vatvā “mahārāja, amhākaṃ rājā aññaṃ mahāmattaṃ pesetukāmo hutvāpi ‘añño manāpaṃ katvā sāsanaṃ ārocetuṃ na sakkhissatī’ti maṃ pesesi ‘ācariya, tumhe rājānaṃ sādhukaṃ pabodhetvā ādāya āgacchathā’ti, gacchatha rājaseṭṭha abhirūpañca kumārikaṃ labhissatha, amhākañca raññā saddhiṃ mittabhāvo patiṭṭhahissatī”ti āha. so tassa vacanaṃ sutvā tuṭṭhamānaso “uttamarūpadharaṃ kira kumārikaṃ labhissāmī”ti savanasaṃsaggena bajjhitvā “ācariya, tumhākañca kira mahosadhapaṇḍitassa ca dhammayuddhe vivādo ahosi, gacchatha puttaṃ me passatha, ubhopi paṇḍitā aññamaññaṃ khamāpetvā mantetvā ethā”ti āha. taṃ sutvā kevaṭṭo “passissāmi paṇḍitan”ti taṃ passituṃ agamāsi. mahāsattopi taṃ divasaṃ “tena me pāpadhammena saddhiṃ sallāpo mā hotū”ti pātova thokaṃ sappiṃ pivi, gehampissa bahalena allagomayena lepāpesi, thambhe telena makkhesi, tassa nipannamañcakaṃ ṭhapetvā sesāni mañcapīṭhādīni nīharāpesi.</p>
	<p class="paratype03">so manussānaṃ saññamadāsi “tātā, brāhmaṇe kathetuṃ āraddhe evaṃ vadeyyātha ‘brāhmaṇa, mā paṇḍitena saddhiṃ kathayittha, ajja tena tikhiṇasappi pivitan’ti. mayi ca tena saddhiṃ kathanākāraṃ karontepi ‘deva tikhiṇasappi te pivitaṃ, mā kathethā’ti maṃ nivārethā”ti. evaṃ vicāretvā mahāsatto rattapaṭaṃ nivāsetvā sattasu dvārakoṭṭhakesu manusse ṭhapetvā sattame dvārakoṭṭhake paṭamañcake nipajji. kevaṭṭopissa paṭhamadvārakoṭṭhake ṭhatvā “kahaṃ paṇḍito”ti pucchi. atha naṃ te manussā “brāhmaṇa, mā saddamakari, sacepi āgacchitukāmo, tuṇhī hutvā ehi, ajja paṇḍitena tikhiṇasappi pītaṃ, mahāsaddaṃ kātuṃ na labbhatī”ti āhaṃsu. sesadvārakoṭṭhakesupi naṃ tatheva āhaṃsu. so sattamadvārakoṭṭhakaṃ atikkamitvā paṇḍitassa santikaṃ agamāsi. paṇḍito kathanākāraṃ dassesi. atha naṃ manussā “deva, mā kathayittha, tikhiṇasappi te pītaṃ, kiṃ te iminā duṭṭhabrāhmaṇena saddhiṃ kathitenā”ti vatvā vārayiṃsu. iti so tassa santikaṃ gantvā neva nisīdituṃ, na āsanaṃ nissāya ṭhitaṭṭhānaṃ labhi, allagomayaṃ akkamitvā aṭṭhāsi.</p>
	<p class="paratype03">atha naṃ oloketvā eko akkhīni nimīli, eko bhamukaṃ ukkhipi, eko kapparaṃ kaṇḍūyi. so tesaṃ kiriyaṃ oloketvā maṅkubhūto “gacchāmahaṃ paṇḍitā”ti vatvā aparena “are duṭṭhabrāhmaṇa, ‘mā saddamakāsī’ti vutto saddameva karosi, aṭṭhīni te bhindissāmī”ti vutte bhītatasito hutvā nivattitvā olokesi. atha naṃ añño veḷupesikāya piṭṭhiyaṃ tālesi, añño gīvāyaṃ gahetvā khipi, añño piṭṭhiyaṃ hatthatalena pahari. so dīpimukhā muttamigo viya bhītatasito nikkhamitvā rājagehaṃ gato. rājā cintesi “ajja mama putto imaṃ pavattiṃ sutvā tuṭṭho bhavissati, dvinnaṃ paṇḍitānaṃ mahatiyā dhammasākacchāya bhavitabbaṃ, ajja ubho aññamaññaṃ khamāpessanti, lābhā vata me”ti. so kevaṭṭaṃ disvā paṇḍitena saddhiṃ saṃsandanākāraṃ pucchanto gāthamāha — </p>
	<p class="paratype40">601<b>.</b> </p>
	<p class="paratype21">“kathaṃ nu kevaṭṭa mahosadhena, samāgamo āsi tadiṅgha brūhi. </p>
	<p class="paratype22">kacci te paṭinijjhatto, kacci tuṭṭho mahosadho”ti. </p>
	<p class="paratype01">tattha <b>paṭinijjhatto</b>ti dhammayuddhamaṇḍale pavattaviggahassa vūpasamanatthaṃ kacci tvaṃ tena, so ca tayā nijjhatto khamāpito. <b>kacci tuṭṭho</b>ti kacci tumhākaṃ raññā pesitaṃ pavattiṃ sutvā tuṭṭhoti.</p>
	<p class="paratype03">taṃ sutvā kevaṭṭo “mahārāja, tumhe ‘paṇḍito’ti taṃ gahetvā vicaratha, tato asappurisataro nāma natthī”ti gāthamāha — </p>
	<p class="paratype40">602<b>.</b> </p>
	<p class="paratype21">“anariyarūpo puriso janinda, asammodako thaddho asabbhirūpo. </p>
	<p class="paratype22">yathā mūgo ca badhiro ca, na kiñcitthaṃ abhāsathā”ti.</p>
	<p class="paratype03">tattha <b>asabbhirūpo</b>ti apaṇḍitajātiko. <b>na kiñcittha</b>nti mayā saha kiñci atthaṃ na bhāsittha, teneva naṃ apaṇḍitoti maññāmīti bodhisattassa aguṇaṃ kathesi.</p>
	<p class="paratype03">rājā tassa vacanaṃ anabhinanditvā appaṭikkositvā tassa ca tena saddhiṃ āgatānañca paribbayañceva nivāsagehañca dāpetvā “gacchathācariya, vissamathā”ti taṃ uyyojetvā “mama putto paṇḍito paṭisanthārakusalo, iminā kira saddhiṃ neva paṭisanthāraṃ akāsi, na tuṭṭhiṃ pavedesi. kiñci tena anāgatabhayaṃ diṭṭhaṃ bhavissatī”ti sayameva kathaṃ samuṭṭhāpesi — </p>
	<p class="paratype40">603<b>.</b> </p>
	<p class="paratype21">“addhā idaṃ mantapadaṃ sududdasaṃ, attho suddho naraviriyena diṭṭho. </p>
	<p class="paratype22">tathā hi kāyo mama sampavedhati, hitvā sayaṃ ko parahatthamessatī”ti.</p>
	<p class="paratype03">tattha <b>ida</b>nti yaṃ mama puttena diṭṭhaṃ, addhā idaṃ mantapadaṃ aññena itarapurisena sududdasaṃ. <b>naraviriyenā</b>ti vīriyavantena mahosadhapaṇḍitena suddho attho diṭṭho bhavissati. <b>saya</b>nti sakaṃ raṭṭhaṃ hitvā ko parahatthaṃ gamissati.</p>
	<p class="paratype03">“mama puttena brāhmaṇassa āgamane doso diṭṭho bhavissati. ayañhi āgacchanto na mittasanthavatthāya āgamissati, maṃ pana kāmena palobhetvā nagaraṃ netvā gaṇhanatthāya āgatena bhavitabbaṃ. taṃ anāgatabhayaṃ diṭṭhaṃ bhavissati paṇḍitenā”ti tassa tamatthaṃ āvajjetvā bhītatasitassa nisinnakāle cattāro paṇḍitā āgamiṃsu. rājā senakaṃ pucchi “senaka, ruccati te uttarapañcālanagaraṃ gantvā cūḷanirājassa dhītu ānayanan”ti? kiṃ kathetha mahārāja, na hi siriṃ āgacchantiṃ daṇḍena paharitvā palāpetuṃ vaṭṭati. sace tumhe tattha gantvā taṃ gaṇhissatha, ṭhapetvā cūḷanibrahmadattaṃ añño tumhehi samo jambudīpatale na bhavissati. kiṃ kāraṇā? jeṭṭharājadhītāya gahitattā. so hi “sesarājāno mama manussā, vedeho ekova mayā sadiso”ti sakalajambudīpe uttamarūpadharaṃ dhītaraṃ tumhākaṃ dātukāmo jāto, karothassa vacanaṃ. mayampi tumhe nissāya vatthālaṅkāre labhissāmāti. rājā sesepi pucchi. tepi tatheva kathesuṃ. tassa tehi saddhiṃ kathentasseva kevaṭṭabrāhmaṇo attano nivāsagehā nikkhamitvā “rājānaṃ āmantetvā gamissāmī”ti āgantvā “mahārāja, na sakkā amhehi papañcaṃ kātuṃ, gamissāma mayaṃ narindā”ti āha. rājā tassa sakkāraṃ katvā taṃ uyyojesi. mahāsatto tassa gamanabhāvaṃ ñatvā nhatvā alaṅkaritvā rājupaṭṭhānaṃ āgantvā rājānaṃ vanditvā ekamantaṃ nisīdi. rājā cintesi “putto me mahosadhapaṇḍito mahāmantī mantapāraṅgato atītānāgatapaccuppannaṃ atthaṃ jānāti. amhākaṃ tattha gantuṃ yuttabhāvaṃ vā ayuttabhāvaṃ vā paṇḍito jānissatī”ti. so attanā paṭhamaṃ cintitaṃ avatvā rāgaratto mohamūḷho hutvā taṃ pucchanto gāthamāha — </p>
	<p class="paratype40">604<b>.</b> </p>
	<p class="paratype21">“channañhi ekāva matī sameti, ye paṇḍitā uttamabhūripattā. </p>
	<p class="paratype22">yānaṃ ayānaṃ atha vāpi ṭhānaṃ, mahosadha tvampi matiṃ karohī”ti.</p>
	<p class="paratype03">tattha <b>channa</b>nti paṇḍita, kevaṭṭabrāhmaṇassa ca mama ca imesañca catunnanti channaṃ amhākaṃ <b>ekāva mati</b> ekoyeva ajjhāsayo gaṅgodakaṃ viya yamunodakena saṃsandati sameti. ye mayaṃ chapi janā paṇḍitā uttamabhūripattā, tesaṃ no channampi cūḷanirājadhītu ānayanaṃ ruccatīti. <b>ṭhāna</b>nti idheva vāso. <b>matiṃ karohī</b>ti amhākaṃ ruccanakaṃ nāma appamāṇaṃ, tvampi cintehi, kiṃ amhākaṃ āvāhatthāya tattha yānaṃ, udāhu ayānaṃ, adu idheva vāso ruccatīti.</p>
	<p class="paratype03">taṃ sutvā paṇḍito “ayaṃ rājā ativiya kāmagiddho andhabālabhāvena imesaṃ catunnaṃ vacanaṃ gaṇhāti, gamane dosaṃ kathetvā nivattessāmi na”ni cintetvā catasso gāthāyo abhāsi — </p>
	<p class="paratype40">605<b>.</b> </p>
	<p class="paratype21">“jānāsi kho rāja mahānubhāvo, mahabbalo cūḷanibrahmadatto. </p>
	<p class="paratype22">rājā ca taṃ icchati māraṇatthaṃ, migaṃ yathā okacarena luddo. </p>
	<p class="paratype40">606<b>.</b> </p>
	<p class="paratype21">“yathāpi maccho baḷisaṃ, vaṅkaṃ maṃsena chāditaṃ. </p>
	<p class="paratype22">āmagiddho na jānāti, maccho maraṇamattano. </p>
	<p class="paratype40">607<b>.</b> </p>
	<p class="paratype21">“evameva tuvaṃ rāja, cūḷaneyyassa dhītaraṃ. </p>
	<p class="paratype22">kāmagiddho na jānāsi, macchova maraṇamattano. </p>
	<p class="paratype40">608<b>.</b> </p>
	<p class="paratype21">“sace gacchasi pañcālaṃ, khippamattaṃ jahissasi. </p>
	<p class="paratype22">migaṃ panthānubandhaṃva, mahantaṃ bhayamessatī”ti.</p>
	<p class="paratype03">tattha <b>rājā</b>ti videhaṃ ālapati. <b>mahānubhāvo</b>ti mahāyaso. <b>mahabbalo</b>ti aṭṭharasākkhobhaṇisaṅkhena balena samannāgato. <b>māraṇattha</b>nti māraṇassa atthāya. <b>okacarenā</b>ti okacārikāya migiyā. luddo hi ekaṃ migiṃ sikkhāpetvā rajjukena bandhitvā araññaṃ netvā migānaṃ gocaraṭṭhāne ṭhapesi. sā bālamigaṃ attano santikaṃ ānetukāmā sakasaññāya rāgaṃ janentī viravati. tassā saddaṃ sutvā bālamigo migagaṇaparivuto vanagumbe nipanno sesamigīsu saññaṃ akatvā tassā saddassavanasaṃsaggena baddho vuṭṭhāya nikkhamitvā gīvaṃ ukkhipitvā kilesavasena taṃ migiṃ upagantvā luddassa passaṃ datvā tiṭṭhati. tamenaṃ so tikhiṇāya sattiyā vijjhitvā jīvitakkhayaṃ pāpeti. tattha luddo viya cūḷanirājā, okacārikā viya assa dhītā, luddassa hatthe āvudhaṃ viya kevaṭṭabrāhmaṇo. iti yathā okacarena luddo migaṃ māraṇatthāya icchati, evaṃ sopi rājā taṃ icchatīti attho.</p>
	<p class="paratype03"><b>āmagiddho</b>ti byāmasatagambhīre udake vasantopi tasmiṃ baḷisassa vaṅkaṭṭhānaṃ chādetvā ṭhite āmasaṅkhāte āmise giddho hutvā baḷisaṃ gilati, attano maraṇaṃ na jānāti. dhītaranti cūḷanibāḷisikassa kevaṭṭabrāhmaṇassa vacanabaḷisaṃ chādetvā ṭhitaṃ āmisasadisaṃ. tassa rañño dhītaraṃ kāmagiddho hutvā maccho attano maraṇasaṅkhātaṃ āmisaṃ viya na jānāsi. <b>pañcāla</b>nti uttarapañcālanagaraṃ. <b>atta</b>nti attānaṃ. <b>panthānubandha</b>nti yathā gāmadvāramaggaṃ anubandhamigaṃ <b>mahantaṃ bhayamessati,</b> tañhi migaṃ māraṇatthāya āvudhāni gahetvā nikkhantesu manussesu ye ye passanti, te te mārenti, evaṃ uttarapañcālanagaraṃ gacchantampi taṃ mahantaṃ maraṇabhayaṃ essati upagamissatīti.</p>
	<p class="paratype03">evaṃ mahāsatto catūhi gāthāhi rājānaṃ niggaṇhitvā kathesi. so rājā tena ativiya niggahitova “ayaṃ maṃ attano dāsaṃ viya maññati, rājāti saññampi na karoti, aggarājena ‘dhītaraṃ dassāmī’ti mama santikaṃ pesitaṃ ñatvā ekampi maṅgalapaṭisaṃyuttaṃ kathaṃ akathetvā maṃ ‘bālamigo viya, gilitabaḷisamaccho viya panthānubandhamigo viya, maraṇaṃ pāpuṇissatī’ti vadatī”ti kujjhitvā anantaraṃ gāthamāha — </p>
	<p class="paratype40">609<b>.</b> </p>
	<p class="paratype21">“mayameva bālamhase eḷamūgā, ye uttamatthāni tayī lapimhā. </p>
	<p class="paratype22">kimeva tvaṃ naṅgalakoṭivaḍḍho, atthāni jānāsi yathāpi aññe”ti.</p>
	<p class="paratype03">tattha <b>bālamhase</b>ti bālāmha. <b>eḷamūgā</b>ti lālamukhā mayameva. <b>uttamatthānī</b>ti uttamaitthiratanapaṭilābhakāraṇāni. <b>tayī lavimhā</b>ti tava santike kathayimhā. <b>kimevā</b>ti garahatthe nipāto. <b>naṅgalakoṭivaḍḍho</b>ti gahapatiputto daharakālato paṭṭhāya naṅgalakoṭiṃ vahantoyeva vaḍḍhati, tamatthaṃ sandhāya “tvaṃ gahapatikammameva jānāsi, na khattiyānaṃ maṅgalakamman”ti iminā adhippāyenevamāha. <b>aññe</b>ti yathā kevaṭṭo vā senakādayo vā aññe paṇḍitā imāni khattiyānaṃ maṅgalatthāni jānanti, tathā tvaṃ tāni kiṃ jānāsi, gahapatikammajānanameva tavānucchavikanti.</p>
	<p class="paratype03">iti naṃ akkositvā paribhāsitvā “gahapatiputto mama maṅgalantarāyaṃ karoti, nīharatha nan”ti nīharāpetuṃ gāthamāha — </p>
	<p class="paratype40">610<b>.</b> </p>
	<p class="paratype21">“imaṃ gale gahetvāna, nāsetha vijitā mama. </p>
	<p class="paratype22">yo me ratanalābhassa, antarāyāya bhāsatī”ti.</p>
	<p class="paratype03">so rañño kuddhabhāvaṃ ñatvā “sace kho pana maṃ koci rañño vacanaṃ gahetvā hatthe vā gīvāya vā parāmaseyya, taṃ me alaṃ assa yāvajīvaṃ lajjituṃ, tasmā sayameva nikkhamissāmī”ti cintetvā rājānaṃ vanditvā attano gehaṃ gato. rājāpi kevalaṃ kodhavaseneva vadati, bodhisatte pana garucittatāya na kañci tathā kātuṃ āṇāpesi. atha mahāsatto “ayaṃ rājā bālo attano hitāhitaṃ na jānāti, kāmagiddho hutvā ‘tassa dhītaraṃ labhissāmiyevā’ti anāgatabhayaṃ ajānitvā gacchanto mahāvināsaṃ pāpuṇissati. nāssa kathaṃ hadaye kātuṃ vaṭṭati, bahupakāro me esa mahāyasadāyako, imassa mayā paccayena bhavituṃ vaṭṭati. paṭhamaṃ kho pana suvapotakaṃ pesetvā tathato ñatvā pacchā ahaṃ gamissāmī”ti cintetvā suvapotakaṃ pesesi. tamatthaṃ pakāsento satthā āha — </p>
	<p class="paratype40">611<b>.</b> </p>
	<p class="paratype21">“tato ca so apakkamma, vedehassa upantikā. </p>
	<p class="paratype22">atha āmantayī dūtaṃ, mādharaṃ suvapaṇḍitaṃ. </p>
	<p class="paratype40">612<b>.</b> </p>
	<p class="paratype21">“ehi samma haritapakkha, veyyāvaccaṃ karohi me. </p>
	<p class="paratype22">atthi pañcālarājassa, sāḷikā sayanapālikā. </p>
	<p class="paratype40">613<b>.</b> </p>
	<p class="paratype21">“taṃ bandhanena pucchassu, sā hi sabbassa kovidā. </p>
	<p class="paratype22">sā tesaṃ sabbaṃ jānāti, rañño ca kosiyassa ca. </p>
	<p class="paratype40">614<b>.</b> </p>
	<p class="paratype21">“āmoti so paṭissutvā, mādharo suvapaṇḍito. </p>
	<p class="paratype22">agamāsi haritapakkho, sāḷikāya upantikaṃ. </p>
	<p class="paratype40">615<b>.</b> </p>
	<p class="paratype21">“tato ca kho so gantvāna, mādharo suvapaṇḍito. </p>
	<p class="paratype22">athāmantayi sugharaṃ, sāḷikaṃ mañjubhāṇikaṃ. </p>
	<p class="paratype40">616<b>.</b> </p>
	<p class="paratype21">“kacci te sughare khamanīyaṃ, kacci vesse anāmayaṃ. </p>
	<p class="paratype22">kacci te madhunā lājā, labbhate sughare tuvaṃ. </p>
	<p class="paratype40">617<b>.</b> </p>
	<p class="paratype21">“kusalañceva me samma, atho samma anāmayaṃ. </p>
	<p class="paratype22">atho me madhunā lājā, labbhate suvapaṇḍita. </p>
	<p class="paratype40">618<b>.</b> </p>
	<p class="paratype21">“kuto nu samma āgamma, kassa vā pahito tuvaṃ. </p>
	<p class="paratype22">na ca mesi ito pubbe, diṭṭho vā yadi vā suto”ti.</p>
	<p class="paratype03">tattha <b>haritapakkhā</b>ti haritapattasamānapakkhā. <b>veyyāvacca</b>nti “ehi, sammā”ti vutte āgantvā aṅke nisinnaṃ “samma, aññena manussabhūtena kātuṃ asakkuṇeyyaṃ mamekaṃ veyyāvaṭikaṃ karohī”ti āha.</p>
	<p class="paratype03">“kiṃ karomi, devā”ti vutte “samma, kevaṭṭabrāhmaṇassa dūteyyenāgatakāraṇaṃ ṭhapetvā rājānañca kevaṭṭañca aññe na jānanti, ubhova rañño sayanagabbhe nisinnā mantayiṃsu. tassa pana atthi pañcālarājassa sāḷikā sayanapālikā. sā kira taṃ rahassaṃ jānāti, tvaṃ tattha gantvā tāya saddhiṃ methunapaṭisaṃyuttaṃ vissāsaṃ katvā tesaṃ taṃ rahassaṃ bandhanena pucchassu. taṃ sāḷikaṃ paṭicchanne padese yathā taṃ koci na jānāti, evaṃ puccha. sace hi te koci saddaṃ suṇāti, jīvitaṃ te natthi, tasmā paṭicchanne ṭhāne saṇikaṃ pucchā”ti. <b>sā tesaṃ sabba</b>nti sā tesaṃ rañño ca kosiyagottassa ca kevaṭṭassāti dvinnampi janānaṃ sabbaṃ rahassaṃ jānāti.</p>
	<p class="paratype03"><b>āmotī</b>ti bhikkhave, so suvapotako paṇḍitena purimanayeneva sakkāraṃ katvā pesito “āmo”ti tassa paṭissutvā mahāsattaṃ vanditvā padakkhiṇaṃ katvā vivaṭasīhapañjarena nikkhamitvā vātavegena siviraṭṭhe ariṭṭhapuraṃ nāma gantvā tattha pavattiṃ sallakkhetvā sāḷikāya santikaṃ gato. kathaṃ? so hi rājanivesanassa kañcanathupikāya nisīditvā rāganissitaṃ madhuraravaṃ ravi. kiṃ kāraṇā? imaṃ saddaṃ sutvā sāḷikā paṭiravissati, tāya saññāya tassā santikaṃ gamissāmīti. sāpi tassa saddaṃ sutvā rājasayanassa santike suvaṇṇapañjare nisinnā rāgarattacittā hutvā tikkhattuṃ paṭiravi. so thokaṃ gantvā punappunaṃ saddaṃ katvā tāya katasaddānusārena kamena sīhapañjaraummāre ṭhatvā parissayābhāvaṃ oloketvā tassā santikaṃ gato. atha naṃ sā “ehi, samma, suvaṇṇapañjare nisīdā”ti āha. so gantvā nisīdi. <b>āmantayī</b>ti evaṃ so gantvā methunapaṭisaṃyuttaṃ vissāsaṃ kattukāmo hutvā taṃ āmantesi. <b>sughara</b>nti kañcanapañjare vasanatāya sundaragharaṃ. <b>vesse</b>ti vessike vessajātike. sāḷikā kira sakuṇesu vessajātikā nāma, tena taṃ evaṃ ālapati. <b>tuva</b>nti sughare taṃ pucchāmi “kacci te madhunā saddhiṃ lājā labbhatī”ti. <b>āgammā</b>ti samma, kuto āgantvā idha paviṭṭhoti pucchati. <b>kassa vā</b>ti kena vā pesito tvaṃ idhāgatoti.</p>
	<p class="paratype03">so tassā vacanaṃ sutvā “sacāhaṃ ‘mithilato āgato’ti vakkhāmi, esā maraṇamāpannāpi mayā saddhiṃ vissāsaṃ na karissati. siviraṭṭhe kho pana ariṭṭhapuraṃ sallakkhetvā āgato, tasmā musāvādaṃ katvā sivirājena pesito hutvā tato āgatabhāvaṃ kathessāmī”ti cintetvā āha — </p>
	<p class="paratype40">619<b>.</b> </p>
	<p class="paratype21">“ahosiṃ sivirājassa, pāsāde sayanapālako. </p>
	<p class="paratype22">tato so dhammiko rājā, baddhe mocesi bandhanā”ti.</p>
	<p class="paratype03">tattha <b>baddhe</b>ti attano dhammikatāya sabbe baddhake bandhanā mocesi. evaṃ mocento mampi saddahitvā “muñcatha nan”ti mocāpesi. sohaṃ vivaṭā suvaṇṇapañjarā nikkhamitvāpi bahipāsāde yatthicchāmi, tattha gocaraṃ gahetvā suvaṇṇapañjareyeva vasāmi. yathā tvaṃ, na evaṃ niccakālaṃ pañjareyeva acchāmīti.</p>
	<p class="paratype03">athassa sā attano atthāya suvaṇṇataṭṭake ṭhapite madhulāje ceva madhurodakañca datvā “samma, tvaṃ dūrato āgato, kenatthena idhāgatosī”ti pucchi. so tassā vacanaṃ sutvā rahassaṃ sotukāmo musāvādaṃ katvā āha — </p>
	<p class="paratype40">620<b>.</b> </p>
	<p class="paratype21">“tassa mekā dutiyāsi, sāḷikā mañjubhāṇikā. </p>
	<p class="paratype22">taṃ tattha avadhī seno, pekkhato sughare mamā”ti.</p>
	<p class="paratype03">tattha <b>tassa mekā</b>ti tassa mayhaṃ ekā. <b>dutiyāsī</b>ti purāṇadutiyikā ahosi.</p>
	<p class="paratype03">atha naṃ sā pucchi “kathaṃ pana te bhariyaṃ seno avadhī”ti? so tassā ācikkhanto “suṇa bhadde, ekadivasaṃ amhākaṃ rājā udakakīḷaṃ gacchanto mampi pakkosi. athāhaṃ bhariyaṃ ādāya tena saddhiṃ gantvā kīḷitvā sāyanhasamaye teneva saddhiṃ paccāgantvā raññā saddhiṃyeva pāsādaṃ abhiruyha sarīraṃ sukkhāpanatthāya bhariyaṃ ādāya sīhapañjarena nikkhamitvā kūṭāgārakucchiyaṃ nisīdiṃ. tasmiṃ khaṇe eko seno kūṭāgārā nikkhanto amhe gaṇhituṃ pakkhandi. ahaṃ maraṇabhayabhīto vegena palāyiṃ. sā pana tadā garugabbhā ahosi, tasmā vegena palāyituṃ nāsakkhi. atha so mayhaṃ passantasseva taṃ māretvā ādāya gato. atha maṃ tassā sokena rodamānaṃ disvā amhākaṃ rājā ‘samma, kiṃ rodasī’ti pucchitvā tamatthaṃ sutvā ‘mā bāḷhaṃ, samma, rodasi, aññaṃ bhariyaṃ pariyesāhī’ti vatvā ‘kiṃ, deva, aññāya anācārāya dussīlāya bhariyāya ānītāya, tatopi ekakeneva carituṃ varan’ti vutte ‘samma, ahaṃ ekaṃ sakuṇikaṃ sīlācārasampannaṃ assosiṃ, tava bhariyāya sadisameva. cūḷanirājassa hi sayanapālikā sāḷikā evarūpā, tvaṃ tattha gantvā tassā manaṃ pucchitvā okāsaṃ kāretvā sace te ruccati, āgantvā amhākaṃ ācikkha. athāhaṃ vo vivāhaṃ katvā mahantena parivārena taṃ ānessāmā’ti vatvā maṃ idha pahiṇi, tenamhi kāraṇenāgato”ti vatvā gāthaṃ āha — </p>
	<p class="paratype40">621<b>.</b> </p>
	<p class="paratype21">“tassā kāmā hi sammatto, āgatosmi tavanti ke. </p>
	<p class="paratype22">sace kareyya okāsaṃ, ubhayova vasāmase”ti.</p>
	<p class="paratype03">sā tassa vacanaṃ sutvā somanassappattā ahosi. evaṃ santepi attano piyabhāvaṃ ajānāpetvā anicchamānā viya āha — </p>
	<p class="paratype40">622<b>.</b> </p>
	<p class="paratype21">“suvova suviṃ kāmeyya, sāḷiko pana sāḷikaṃ. </p>
	<p class="paratype22">suvassa sāḷikāyeva, saṃvāso hoti kīdiso”ti.</p>
	<p class="paratype03">tattha <b>suvo</b>ti samma suvapaṇḍita, suvova suviṃ kāmeyya. <b>kīdiso</b>ti asamānajātikānaṃ saṃvāso nāma kīdiso hoti. suvo hi samānajātikaṃ suviṃ disvā cirasanthavampi sāḷikaṃ jahissati, so piyavippayogo mahato dukkhāya bhavissati, asamānajātikānaṃ saṃvāso nāma na sametīti.</p>
	<p class="paratype03">itaro taṃ sutvā “ayaṃ maṃ na paṭikkhipati, parihārameva karoti, addhā maṃ icchissati, nānāvidhāhi naṃ upamāhi saddahāpessāmī”ti cintetvā āha — </p>
	<p class="paratype40">623<b>.</b> </p>
	<p class="paratype21">“yoyaṃ kāme kāmayati, api caṇḍālikāmapi. </p>
	<p class="paratype22">sabbo hi sadiso hoti, natthi kāme asādiso”ti.</p>
	<p class="paratype03">tattha <b>caṇḍālikāmapī</b>ti caṇḍālikaṃ api. <b>sadiso</b>ti cittasadisatāya sabbo saṃvāso sadisova hoti. kāmasmiñhi cittameva pamāṇaṃ, na jātīti.</p>
	<p class="paratype03">evañca pana vatvā manussesu tāva nānājātikānaṃ samānabhāvadassanatthaṃ atītaṃ āharitvā dassento anantaraṃ gāthamāha — </p>
	<p class="paratype40">624<b>.</b> </p>
	<p class="paratype21">“atthi jampāvatī nāma, mātā sivissa rājino. </p>
	<p class="paratype22">sā bhariyā vāsudevassa, kaṇhassa mahesī piyā”ti.</p>
	<p class="paratype03">tattha <b>jampāvatī</b>ti sivirañño mātā jampāvatī nāma caṇḍālī ahosi. sā kaṇhāyanagottassa dasabhātikānaṃ jeṭṭhakassa vāsudevassa piyā mahesī ahosi. so kirekadivasaṃ dvāravatito nikkhamitvā uyyānaṃ gacchanto nagaraṃ pavisantiṃ ekamante ṭhitaṃ abhirūpaṃ ekaṃ caṇḍālikaṃ disvāva paṭibaddhacitto hutvā “kiṃ jātikā”ti pucchāpetvā “caṇḍālajātikā”ti sutvāpi paṭibaddhacittatāya asāmikabhāvaṃ pucchāpetvā “asāmikā”ti sutvā taṃ ādāya tato nivattitvā nivesanaṃ netvā aggamahesiṃ akāsi. sā siviṃ nāma puttaṃ vijāyi. so pitu accayena dvāravatiyaṃ rajjaṃ kāresi. taṃ sandhāyetaṃ vuttaṃ.</p>
	<p class="paratype03">iti so imaṃ udāharaṇaṃ āharitvā “evarūpopi nāma khattiyo caṇḍāliyā saddhiṃ saṃvāsaṃ kappesi, amhesu tiracchānagatesu kiṃ vattabbaṃ, aññamaññaṃ saṃvāsarocanaṃyeva pamāṇan”ti vatvā aparampi udāharaṇaṃ āharanto āha — </p>
	<p class="paratype40">625<b>.</b> </p>
	<p class="paratype21">“raṭṭhavatī kimpurisī, sāpi vacchaṃ akāmayi. </p>
	<p class="paratype22">manusso migiyā saddhiṃ, natthi kāme asādiso”ti.</p>
	<p class="paratype03">tattha <b>vaccha</b>nti evaṃnāmakaṃ tāpasaṃ. kathaṃ pana sā taṃ kāmesīti? atītasmiñhi eko brāhmaṇo kāmesu ādīnavaṃ disvā mahantaṃ yasaṃ pahāya isipabbajjaṃ pabbajitvā himavante paṇṇasālaṃ māpetvā vasi. tassa paṇṇasālato avidūre ekissā guhāya bahū kinnarā vasanti. tattheva eko makkaṭako dvāre vasati. so jālaṃ vinetvā tesaṃ sīsaṃ bhinditvā lohitaṃ pivati. kinnarā nāma dubbalā honti bhīrukajātikā. sopi makkaṭako ativisālo. te tassa kiñci kātuṃ asakkontā taṃ tāpasaṃ upasaṅkamitvā katapaṭisanthārā āgatakāraṇaṃ puṭṭhā “deva, eko makkaṭako jīvitaṃ no hanati, tumhe ṭhapetvā amhākaṃ aññaṃ paṭisaraṇaṃ na passāma, taṃ māretvā amhākaṃ sotthibhāvaṃ karohī”ti āhaṃsu. taṃ sutvā tāpaso “apetha na mādisā pāṇātipātaṃ karontī”ti apasādesi. tesu raṭṭhavatī nāma kinnarī abhirūpā pāsādikā asāmikā ahosi. te taṃ alaṅkaritvā tāpasassa santikaṃ netvā “deva, ayaṃ te pādaparicārikā hotu, amhākaṃ paccāmittaṃ vadhehī”ti āhaṃsu. tāpaso taṃ disvāva paṭibaddhacitto hutvā tāya saddhiṃ saṃvāsaṃ kappetvā guhādvāre ṭhatvā gocaratthāya nikkhantaṃ makkaṭakaṃ muggarena pothetvā jīvitakkhayaṃ pāpesi. so tāya saddhiṃ samaggavāsaṃ vasanto puttadhītāhi vaḍḍhitvā tattheva kālamakāsi. evaṃ sā taṃ kāmesi. suvapotako imaṃ udāharaṇaṃ āharitvā “vacchatāpaso tāva manusso hutvā tiracchānagatāya kinnariyā saddhiṃ saṃvāsaṃ kappesi, kimaṅgaṃ pana amhākaṃ? mayañhi ubho pakkhinova tiracchānagatāvā”ti dīpento <b>“manusso migiyā saddhi”</b>nti āha. evaṃ manussā tiracchānagatāhi saddhiṃ samaggavāsaṃ vasanti, natthi kāme asādiso nāma, cittameva pamāṇanti kathesi.</p>
	<p class="paratype03">sā tassa vacanaṃ sutvā “sāmi, cittaṃ nāma sabbakālaṃ ekasadisaṃ na hoti, piyavippayogassa bhāyāmī”ti āha. sopi suvapotako itthimāyāsu kusalo, tena taṃ vīmaṃsanto puna gāthamāha — </p>
	<p class="paratype40">626<b>.</b> </p>
	<p class="paratype21">“handa khvāhaṃ gamissāmi, sāḷike mañjubhāṇike.</p>
	<p class="paratype03">paccakkhānupadañhetaṃ, atimaññasi nūna man”ti.</p>
	<p class="paratype03">tattha <b>paccakkhānupadaṃ heta</b>nti yaṃ tvaṃ vadesi, sabbametaṃ paccakkhānassa anupadaṃ, paccakkhānakāraṇaṃ paccakkhānakoṭṭhāso panesa. <b>atimaññasi nūna ma</b>nti “nūna maṃ icchati ayan”ti tvaṃ maṃ atikkamitvā maññasi, mayhaṃ sāraṃ na jānāsi . ahañhi rājapūjito, na mayhaṃ bhariyā dullabhā, aññaṃ bhariyaṃ pariyesissāmīti.</p>
	<p class="paratype03">sā tassa vacanaṃ sutvāva bhijjamānahadayā viya tassa saha dassaneneva uppannakāmaratiyā anuḍayhamānā viya hutvāpi attano itthimāyāya anicchamānā viya hutvā diyaḍḍhaṃ gāthamāha — </p>
	<p class="paratype40">627<b>.</b> </p>
	<p class="paratype21">“na sirī taramānassa, mādhara suvapaṇḍita. </p>
	<p class="paratype27">idheva tāva acchassu, yāva rājāna dakkhasi. </p>
	<p class="paratype22">sossi saddaṃ mudiṅgānaṃ, ānubhāvañca rājino”ti.</p>
	<p class="paratype03">tattha <b>na sirī</b>ti samma suvapaṇḍita, taramānassa sirī nāma na hoti, taramānena katakammaṃ na sobhati, “gharāvāso ca nāmesa atigaruko”ti cintetvā tuletvā kātabbo. idheva tāva acchassu, yāva mahantena yasena samannāgataṃ amhākaṃ rājānaṃ passissasi. <b>sossī</b>ti sāyanhasamaye kinnarisamānalīlāhi uttamarūpadharāhi nārīhi vajjamānānaṃ mudiṅgānaṃ aññesañca gītavāditānaṃ saddaṃ tvaṃ suṇissasi, rañño ca ānubhāvaṃ mahantaṃ sirisobhaggaṃ passissasi. “samma, kiṃ tvaṃ turitosi, kiṃ lesampi na jānāsi, acchassu tāva, pacchā jānissāmā”ti.</p>
	<p class="paratype03">atha te sāyanhasamanantare methunasaṃvāsaṃ kariṃsu, samaggā sammodamānā piyasaṃvāsaṃ vasiṃsu. atha naṃ suvapotako “na idānesā mayhaṃ rahassaṃ guhissati, idāni naṃ pucchitvā gantuṃ vaṭṭatī”ti cintetvā “sāḷike”ti āha. “kiṃ, sāmī”ti? “ahaṃ kiñci te vattukāmomhī”ti. “vada, sāmī”ti. “hotu, ajja amhākaṃ maṅgaladivaso, aññatarasmiṃ divase jānissāmī”ti. “sace maṅgalapaṭisaṃyuttā kathā bhavissati, kathehi. no ce, mā kathehi sāmī”ti. “maṅgalakathāvesā, bhadde”ti. “tena hi kathehī”ti. atha naṃ “bhadde, sace sotukāmā bhavissasi, kathessāmi te”ti vatvā taṃ rahassaṃ pucchanto diyaḍḍhaṃ gāthamāha — </p>
	<p class="paratype40">628<b>.</b> </p>
	<p class="paratype21">“yo nu khvāyaṃ tibbo saddo, tirojanapade suto. </p>
	<p class="paratype27">dhītā pañcālarājassa, osadhī viya vaṇṇinī. </p>
	<p class="paratype22">taṃ dassati videhānaṃ, so vivāho bhavissatī”ti.</p>
	<p class="paratype03">tassattho — yo nu kho ayaṃ saddo tibbo bahalo, tirojanapade suto pararaṭṭhesu janapadesu vissuto paññāto pākaṭo patthaṭo. kinti? dhītā pañcālarājassa osadhītārakā viya virocamānā tāya eva samānavaṇṇinī atthi, taṃ so videhānaṃ dassati, so vivāho bhavissati. yo so evaṃ patthaṭo saddo, ahaṃ taṃ sutvā cintesiṃ “ayaṃ kumārikā uttamarūpadharā, videharājāpi cūḷanirañño paṭisattu ahosi. aññe bahū rājāno cūḷanibrahmadattassa vasavattino santi, tesaṃ adatvā kiṃ kāraṇā videhassa dhītaraṃ dassatī”ti?</p>
	<p class="paratype03">sā tassa vacanaṃ sutvā evamāha — “sāmi, kiṃ kāraṇā maṅgaladivase avamaṅgalaṃ kathesī”ti? “ahaṃ, bhadde, ‘maṅgalan’ti kathemi, tvaṃ ‘avamaṅgalan’ti kathesi, kiṃ nu kho etan”ti? “sāmi, amittānampi tesaṃ evarūpā maṅgalakiriyā mā hotū”ti. “kathehi tāva bhadde”ti. “sāmi, na sakkā kathetun”ti. “bhadde, tayā viditaṃ rahassaṃ mama akathitakālato paṭṭhāya natthi amhākaṃ samaggasaṃvāso”ti. sā tena nippīḷiyamānā “tena hi, sāmi, suṇāhī”ti vatvā imaṃ gāthamāha — </p>
	<p class="paratype40">629<b>.</b> </p>
	<p class="paratype21">“ediso mā amittānaṃ, vivāho hotu mādhara. </p>
	<p class="paratype22">yathā pañcālarājassa, vedehena bhavissatī”ti.</p>
	<p class="paratype03">imaṃ gāthaṃ vatvā puna tena “bhadde, kasmā evarūpaṃ kathaṃ kathesī”ti vutte “tena hi suṇāhi, ettha dosaṃ te kathessāmī”ti vatvā imaṃ gāthamāha — </p>
	<p class="paratype40">630<b>.</b> </p>
	<p class="paratype21">“ānayitvāna vedehaṃ, pañcālānaṃ rathesabho. </p>
	<p class="paratype22">tato naṃ ghātayissati, nassa sakhī bhavissatī”ti.</p>
	<p class="paratype03">tattha <b>tato naṃ ghātayissatī</b>ti yadā so imaṃ nagaraṃ āgato bhavissati, tadā tena saddhiṃ sakhibhāvaṃ mittadhammaṃ na karissati, daṭṭhumpissa dhītaraṃ na dassati. eko kirassa pana atthadhammānusāsako mahosadhapaṇḍito nāma atthi, tena saddhiṃ taṃ ghātessati. te ubho jane ghātetvā jayapānaṃ pivissāmāti kevaṭṭo raññā saddhiṃ mantetvā taṃ gaṇhitvā āgantuṃ gatoti.</p>
	<p class="paratype03">evaṃ sā guyhamantaṃ nissesaṃ katvā suvapaṇḍitassa kathesi. taṃ sutvā suvapaṇḍito “ācariyo kevaṭṭo upāyakusalo, acchariyaṃ tassa rañño evarūpena upāyena ghātanan”ti kevaṭṭaṃ vaṇṇetvā “evarūpena avamaṅgalena amhākaṃ ko attho, tuṇhībhūtā sayāmā”ti vatvā āgamanakammassa nipphattiṃ ñatvā taṃ rattiṃ tāya saddhiṃ vasitvā “bhadde, ahaṃ siviraṭṭhaṃ gantvā manāpāya bhariyāya laddhabhāvaṃ sivirañño deviyā ca ārocessāmī”ti gamanaṃ anujānāpetuṃ āha — </p>
	<p class="paratype40">631<b>.</b> </p>
	<p class="paratype21">“handa kho maṃ anujānāhi, rattiyo sattamattiyo. </p>
	<p class="paratype27">yāvāhaṃ sivirājassa, ārocemi mahesino. </p>
	<p class="paratype22">laddho ca me āvasatho, sāḷikāya upantikan”ti.</p>
	<p class="paratype03">tattha <b>mahesino</b>ti mahesiyā cassa. <b>āvasatho</b>ti vasanaṭṭhānaṃ. <b>upantika</b>nti atha ne “etha tassā santikaṃ gacchāmā”ti vatvā aṭṭhame divase idhānetvā mahantena parivārena taṃ gahetvā gamissāmi, yāva mamāgamanaṃ, tāva mā ukkaṇṭhīti.</p>
	<p class="paratype03">taṃ sutvā sāḷikā tena viyogaṃ anicchamānāpi tassa vacanaṃ paṭikkhipituṃ asakkontī anantaraṃ gāthamāha — </p>
	<p class="paratype40">632<b>.</b> </p>
	<p class="paratype21">“handa kho taṃ anujānāmi, rattiyo sattamattiyo. </p>
	<p class="paratype27">sace tvaṃ sattarattena, nāgacchasi mamantike. </p>
	<p class="paratype22">maññe okkantasattaṃ maṃ, matāya āgamissasī”ti.</p>
	<p class="paratype03">tattha <b>maññe okkantasattaṃ ma</b>nti evaṃ sante ahaṃ maṃ apagatajīvitaṃ sallakkhemi. so tvaṃ aṭṭhame divase anāgacchanto mayi matāya āgamissasi, tasmā mā papañcaṃ akāsīti.</p>
	<p class="paratype03">itaropi “bhadde, kiṃ vadesi, mayhampi aṭṭhame divase taṃ apassantassa kuto jīvitan”ti vācāya vatvā hadayena pana “jīva vā tvaṃ mara vā, kiṃ tayā mayhan”ti cintetvā uṭṭhāya thokaṃ siviraṭṭhābhimukho gantvā nivattitvā mithilaṃ gantvā paṇḍitassa aṃsakūṭe otaritvā mahāsattena pana tāya saññāya uparipāsādaṃ āropetvā puṭṭho sabbaṃ taṃ pavattiṃ paṇḍitassa ārocesi. sopissa purimanayeneva sabbaṃ sakkāramakāsi. tamatthaṃ pakāsento satthā āha — </p>
	<p class="paratype40">633<b>.</b> </p>
	<p class="paratype21">“tato ca kho so gantvāna, mādharo suvapaṇḍito. </p>
	<p class="paratype22">mahosadhassa akkhāsi, sāḷikāvacanaṃ idan”ti.</p>
	<p class="paratype03">tattha <b>sāḷikāvacanaṃ ida</b>nti idaṃ sāḷikāya vacananti sabbaṃ vitthāretvā kathesīti. </p>
	<p class="paratype06">suvakhaṇḍaṃ niṭṭhitaṃ. </p>
	<p class="paratype06">mahāumaṅgakaṇḍaṃ</p>
	<p class="paratype03">taṃ sutvā mahāsatto cintesi “rājā mama anicchamānasseva gamissati, gantvā ca pana mahāvināsaṃ pāpuṇissati. atha mayhaṃ ‘evarūpassa nāma yasadāyakassa rañño vacanaṃ hadaye katvā tassa saṅgahaṃ nākāsī’ti garahāpi uppajjissati, mādise paṇḍite vijjamāne kiṃkāraṇā esa nassissati, ahaṃ rañño puretarameva gantvā cūḷaniṃ disvā suvibhattaṃ katvā videharañño nivāsatthāya nagaraṃ māpetvā gāvutamattaṃ jaṅghaumaṅgaṃ, aḍḍhayojanikañca mahāumaṅgaṃ, kāretvā cūḷanirañño dhītaraṃ abhisiñcitvā amhākaṃ raññopādaparicārikaṃ katvā aṭṭhārasākkhobhaṇisaṅkhehi balehi ekasatarājūsu parivāretvā ṭhitesveva amhākaṃ rājānaṃ rāhumukhato candaṃ viya mocetvā ādāyāgamanaṃ nāma mama bhāro”ti. tassevaṃ cintentassa sarīre pīti uppajji. so pītivegena udānaṃ udānento imaṃ upaḍḍhagāthamāha — </p>
	<p class="paratype40">634<b>.</b> </p>
	<p class="paratype21">“yasseva ghare bhuñjeyya bhogaṃ, tasseva atthaṃ puriso careyyā”ti.</p>
	<p class="paratype03">tassattho — yassa rañño santike puriso mahantaṃ issariyaṃ labhitvā bhogaṃ bhuñjeyya, akkosantassapi paharantassapi gale gahetvā nikkaḍḍhantassapi tasseva atthaṃ hitaṃ vuḍḍhiṃ paṇḍito kāyadvārādīhi tīhi dvārehi careyya. na hi mittadubbhikammaṃ paṇḍitehi kātabbanti.</p>
	<p class="paratype03">iti cintetvā so nhatvā alaṅkaritvā mahantena yasena rājakulaṃ gantvā rājānaṃ vanditvā ekamantaṃ ṭhito āha — “kiṃ, deva, gacchissatha uttarapañcālanagaran”ti? “āma, tāta, pañcālacandiṃ alabhantassa mama kiṃ rajjena, mā maṃ pariccaji, mayā saddhiṃyeva ehi. tattha amhākaṃ gatakāraṇā dve atthā nipphajjissanti, itthiratanañca lacchāmi, raññā ca me saddhiṃ metti patiṭṭhahissatī”ti. atha naṃ paṇḍito “tena hi, deva, ahaṃ pure gantvā tumhākaṃ nivesanāni māpessāmi, tumhe mayā pahitasāsanena āgaccheyyāthā”ti vadanto dve gāthā abhāsi — </p>
	<p class="paratype21">“handāhaṃ gacchāmi pure janinda, pañcālarājassa puraṃ surammaṃ. </p>
	<p class="paratype22">nivesanāni māpetuṃ, vedehassa yasassino. </p>
	<p class="paratype40">635<b>.</b> </p>
	<p class="paratype21">“nivesanāni māpetvā, vedehassa yasassino. </p>
	<p class="paratype22">yadā te pahiṇeyyāmi, tadā eyyāsi khattiyā”ti.</p>
	<p class="paratype03">tattha <b>vedehassā</b>ti tava videharājassa. <b>eyyāsī</b>ti āgaccheyyāsīti.</p>
	<p class="paratype03">taṃ sutvā rājā “na kira maṃ paṇḍito pariccajatī”ti haṭṭhatuṭṭho hutvā āha — “tāta, tava pure gacchantassa kiṃ laddhuṃ vaṭṭatī”ti? “balavāhanaṃ, devā”ti. “yattakaṃ icchasi, tattakaṃ gaṇha, tātā”ti. “cattāri bandhanāgārāni vivarāpetvā corānaṃ saṅkhalikabandhanāni bhindāpetvā tepi mayā saddhiṃ pesetha devā”ti. “yathāruci karohi, tātā”ti. mahāsatto bandhanāgāradvārāni vivarāpetvā sūre mahāyodhe gataṭṭhāne kammaṃ nipphādetuṃ samatthe nīharāpetvā “maṃ upaṭṭhahathā”ti vatvā tesaṃ sakkāraṃ kāretvā vaḍḍhakikammāracammakāraiṭṭhakapāsāṇakāracittakārādayo nānāsippakusalā aṭṭhārasa seniyo ādāya vāsipharasukuddālakhaṇittiādīni bahūni upakaraṇāni gāhāpetvā mahābalakāyaparivuto nagarā nikkhami. tamatthaṃ pakāsento satthā āha — </p>
	<p class="paratype40">636<b>.</b> </p>
	<p class="paratype21">“tato ca pāyāsi pure mahosadho, pañcālarājassa puraṃ surammaṃ. </p>
	<p class="paratype22">nivesanāni māpetuṃ, vedehassa yasassino”ti.</p>
	<p class="paratype03">mahāsattopi gacchanto yojanantare yojanantare ekekaṃ gāmaṃ nivesetvā ekekaṃ amaccaṃ “tumhe rañño pañcālacandiṃ gahetvā nivattanakāle hatthiassarathe kappetvā rājānaṃ ādāya paccāmitte paṭibāhantā khippaṃ mithilaṃ pāpeyyāthā”ti vatvā ṭhapesi. gaṅgātīraṃ pana patvā ānandakumāraṃ pakkosāpetvā “ānanda, tvaṃ tīṇi vaḍḍhakisatāni ādāya uddhaṃgaṅgaṃ gantvā sāradārūni gāhāpetvā tisatamattā nāvā māpetvā nagarassatthāya tattheva tacchāpetvā sallahukānaṃ dārūnaṃ nāvāya pūrāpetvā khippaṃ āgaccheyyāsī”ti pesesi. sayaṃ pana nāvāya gaṅgaṃ taritvā otiṇṇaṭṭhānato paṭṭhāya padasaññāyeva gaṇetvā “idaṃ aḍḍhayojanaṭṭhānaṃ, ettha mahāumaṅgo bhavissati, imasmiṃ ṭhāne rañño nivesananagaraṃ bhavissati, ito paṭṭhāya yāva rājagehā gāvutamatte ṭhāne jaṅghaumaṅgo bhavissatī”ti paricchinditvā nagaraṃ pāvisi. cūḷanirājā bodhisattassa āgamanaṃ sutvā “idāni me manoratho matthakaṃ pāpuṇissati, paccāmittānaṃ piṭṭhiṃ passissāmi, imasmiṃ āgate vedehopi na cirasseva āgamissati, atha ne ubhopi māretvā sakalajambudīpatale ekarajjaṃ karissāmī”ti paramatuṭṭhiṃ patto ahosi. sakalanagaraṃ saṅkhubhi “esa kira mahosadhapaṇḍito, iminā kira ekasatarājāno leḍḍunā kākā viya palāpitā”ti.</p>
	<p class="paratype03">mahāsatto nāgaresu attano rūpasampattiṃ passantesuyeva rājadvāraṃ gantvā rañño paṭivedetvā “pavisatū”ti vutte pavisitvā rājānaṃ vanditvā ekamantaṃ nisīdi. atha naṃ rājā paṭisanthāraṃ katvā “tāta, rājā kadā āgamissatī”ti pucchi. “mayā pesitakāle, devā”ti. “tvaṃ pana kimatthaṃ āgatosī”ti. “amhākaṃ rañño nivesanaṃ māpetuṃ, devā”ti. “sādhu, tātā”ti. athassa senāya paribbayaṃ dāpetvā mahāsattassa mahantaṃ sakkāraṃ kāretvā nivesanagehaṃ dāpetvā “tāta, yāva te rājā nāgacchati, tāva anukkaṇṭhamāno amhākampi kattabbayuttakaṃ karontova vasāhi tvan”ti āha. so kira rājanivesanaṃ abhiruhantova mahāsopānapādamūle ṭhatvā “idha jaṅghaumaṅgadvāraṃ bhavissatī”ti sallakkhesi. athassa etadahosi “rājā ‘amhākampi kattabbayuttakaṃ karohī’ti vadati, umaṅge khaṇiyamāne yathā idaṃ sopānaṃ na osakkati, tathā kātuṃ vaṭṭatī”ti. atha rājānaṃ evamāha — “deva, ahaṃ pavisanto sopānapādamūle ṭhatvā navakammaṃ olokento mahāsopāne dosaṃ passiṃ. sace te ruccati, ahaṃ dārūni labhanto manāpaṃ katvā atthareyyan”ti. “sādhu, paṇḍita, attharāhī”ti. so “idha umaṅgadvāraṃ bhavissatī”ti sallakkhetvā taṃ porāṇasopānaṃ haritvā yattha umaṅgadvāraṃ bhavissati, tattha paṃsuno apatanatthāya phalakasanthāraṃ kāretvā yathā sopānaṃ na osakkati, evaṃ niccalaṃ katvā sopānaṃ atthari. rājā taṃ kāraṇaṃ ajānanto “mama sinehena karotī”ti maññi.</p>
	<p class="paratype03">evaṃ taṃ divasaṃ teneva navakammena vītināmetvā punadivase rājānaṃ āha — “deva, sace amhākaṃ rañño vasanaṭṭhānaṃ jāneyyāma, manāpaṃ katvā paṭijaggeyyāmā”ti. sādhu, paṇḍita, ṭhapetvā mama nivesanaṃ sakalanagare yaṃ nivesanaṃ icchasi, taṃ gaṇhāti. mahārāja, mayaṃ āgantukā, tumhākaṃ bahū vallabhā yodhā, te attano attano gehesu gayhamānesu amhehi saddhiṃ kalahaṃ karissanti. “tadā, deva, tehi saddhiṃ mayaṃ kiṃ karissāmā”ti? “tesaṃ vacanaṃ mā gaṇha. yaṃ icchasi, taṃ ṭhānameva gaṇhāpehī”ti. “deva, te punappunaṃ āgantvā tumhākaṃ kathessanti, tena tumhākaṃ cittasukhaṃ na labhissati. sace pana iccheyyātha, yāva mayaṃ nivesanāni gaṇhāma, tāva amhākaṃyeva manussā dovārikā assu. tato te dvāraṃ alabhitvā nāgamissanti. evaṃ sante tumhākampi cittasukhaṃ labhissatī”ti. rājā “sādhū”ti sampaṭicchi.</p>
	<p class="paratype03">mahāsatto sopānapādamūle sopānasīse mahādvāreti sabbattha attano manusseyeva ṭhapetvā “kassaci pavisituṃ mā adatthā”ti vatvā atha rañño mātu nivesanaṃ gantvā “bhindanākāraṃ dassethā”ti manusse āṇāpesi. te dvārakoṭṭhakālindato paṭṭhāya iṭṭhakā ca mattikā ca apanetuṃ ārabhiṃsu. rājamātā taṃ pavattiṃ sutvā āgantvā “kissa, tātā, mama gehaṃ bhindathā”ti āha. “mahosadhapaṇḍito bhindāpetvā attano rañño nivesanaṃ kātukāmo”ti. “yadi evaṃ idheva vasathā”ti. “amhākaṃ rañño mahantaṃ balavāhanaṃ, idaṃ nappahoti, aññaṃ mahantaṃ gehaṃ karissāmā”ti. “tumhe maṃ na jānātha, ahaṃ rājamātā, idāni puttassa santikaṃ gantvā jānissāmī”ti. “mayaṃ rañño vacanena bhindāma, sakkontī vārehī”ti. sā kujjhitvā “idāni vo kattabbaṃ jānissāmī”ti rājadvāraṃ agamāsi. atha naṃ “mā pavisā”ti dovārikā vārayiṃsu. “ahaṃ rājamātā”ti. “na mayaṃ taṃ jānāma, mayaṃ raññā ‘kassaci pavisituṃ mā adatthā’ti āṇattā, gaccha tvan”ti. sā gahetabbagahaṇaṃ apassantī nivattitvā attano nivesanaṃ olokentī aṭṭhāsi. atha naṃ eko puriso “kiṃ idha karosi, gacchasi, na gacchasī”ti gīvāya gahetvā bhūmiyaṃ pātesi.</p>
	<p class="paratype03">sā cintesi “addhā ime rañño āṇattā bhavissanti, itarathā evaṃ kātuṃ na sakkhissanti, paṇḍitasseva santikaṃ gacchissāmī”ti. sā gantvā “tāta mahosadha, kasmā mama nivesanaṃ bhindāpesī”ti āha. so tāya saddhiṃ na kathesi, santike ṭhito puriso panassa “devi, kiṃ kathesī”ti āha. “tāta, mahosadhapaṇḍito kasmā mama gehaṃ bhindāpetī”ti? “vedeharañño vasanaṭṭhānaṃ kātun”ti. “kiṃ, tāta, evaṃ mahante nagare aññattha nivesanaṭṭhānaṃ na labbhatī”ti maññati. “imaṃ satasahassaṃ lañjaṃ gahetvā aññattha gehaṃ kāretū”ti. “sādhu, devi, tumhākaṃ gehaṃ vissajjāpessāmi, lañjassa gahitabhāvaṃ mā kassaci kathayittha. mā no aññepi lañjaṃ datvā gehāni vissajjāpetukāmā ahesun”ti. sādhu, tāta, “rañño mātā lañjaṃ adāsī”ti mayhampi lajjanakameva, tasmā na kassaci kathessāmīti. so “sādhū”ti tassā santikā satasahassaṃ gahetvā gehaṃ vissajjāpetvā kevaṭṭassa gehaṃ agamāsi. sopi dvāraṃ gantvā veḷupesikāhi piṭṭhicammuppāṭanaṃ labhitvā gahetabbagahaṇaṃ apassanto puna gehaṃ gantvā satasahassameva adāsi. etenupāyena sakalanagare gehaṭṭhānaṃ gaṇhantena lañjaṃ gahetvā laddhakahāpaṇānaññeva nava koṭiyo jātā.</p>
	<p class="paratype03">mahāsatto sakalanagaraṃ vicaritvā rājakulaṃ agamāsi. atha naṃ rājā pucchi “kiṃ, paṇḍita, laddhaṃ te vasanaṭṭhānan”ti? “mahārāja, adentā nāma natthi, apica kho pana gehesu gayhamānesu kilamanti. tesaṃ piyavippayogaṃ kātuṃ amhākaṃ ayuttaṃ. bahinagare gāvutamatte ṭhāne gaṅgāya ca nagarassa ca antare asukaṭṭhāne amhākaṃ rañño vasananagaraṃ karissāmī”ti. taṃ sutvā rājā “antonagare yujjhitumpi dukkhaṃ, neva sakasenā, na parasenā ñātuṃ sakkā. bahinagare pana sukhaṃ yuddhaṃ kātuṃ, tasmā bahinagareyeva te koṭṭetvā māressāmā”ti tussitvā “sādhu, paṇḍita, tayā sallakkhitaṭṭhāneyeva kārehī”ti āha. “mahārāja, ahaṃ kāressāmi, tumhākaṃ pana manussehi dārupaṇṇādīnaṃ atthāya amhākaṃ navakammaṭṭhānaṃ nāgantabbaṃ. āgacchantā hi kalahaṃ karissanti, teneva tumhākañca amhākañca cittasukhaṃ na bhavissatī”ti. “sādhu, paṇḍita, tena passena nisañcāraṃ kārehī”ti. “deva, amhākaṃ hatthī udakābhiratā udakeyeva kīḷissanti. udake āvile jāte ‘mahosadhassa āgatakālato paṭṭhāya pasannaṃ udakaṃ pātuṃ na labhāmā’ti sace nāgarā kujjhissanti, tampi sahitabban”ti . rājā “vissatthā tumhākaṃ hatthī kīḷantū”ti vatvā nagare bheriṃ carāpesi — “yo ito nikkhamitvā mahosadhassa nagaramāpitaṭṭhānaṃ gacchati, tassa sahassadaṇḍo”ti.</p>
	<p class="paratype03">mahāsatto rājānaṃ vanditvā attano parisaṃ ādāya nikkhamitvā yathāparicchinnaṭṭhāne nagaraṃ māpetuṃ ārabhi. pāragaṅgāya vagguliṃ nāma gāmaṃ kāretvā hatthiassarathavāhanañceva gobalibaddañca tattha ṭhapetvā nagarakaraṇaṃ vicārento “ettakā idaṃ karontū”ti sabbakammāni vibhajitvā umaṅgakammaṃ paṭṭhapesi. mahāumaṅgadvāraṃ gaṅgātitthe ahosi. saṭṭhimattāni yodhasatāni mahāumaṅgaṃ khaṇanti. mahantehi cammapasibbakehi vālukapaṃsuṃ haritvā gaṅgāya pātenti. pātitapātitaṃ paṃsuṃ hatthī maddanti, gaṅgā āḷulā sandati. nagaravāsino “mahosadhassa āgatakālato paṭṭhāya pasannaṃ udakaṃ pātuṃ na labhāma, gaṅgā āḷulā sandati, kiṃ nu kho etan”ti vadanti. atha nesaṃ paṇḍitassa upanikkhittakapurisā ārocenti “mahosadhassa kira hatthī udakaṃ kīḷantā gaṅgāya kaddamaṃ karonti, tena gaṅgā āḷulā sandatī”ti.</p>
	<p class="paratype03">bodhisattānaṃ adhippāyo nāma samijjhati, tasmā umaṅge mūlāni vā khāṇukāni vā marumbāni vā pāsāṇāni vā sabbepi bhūmiyaṃ pavisiṃsu. jaṅghaumaṅgassa dvāraṃ tasmiṃyeva nagare ahosi. tīṇi purisasatāni jaṅghaumaṅgaṃ khaṇanti, cammapasibbakehi paṃsuṃharitvā tasmiṃ nagare pātenti. pātitapātitaṃ udakena maddāpetvā pākāraṃ cinanti, aññāni vā kammāni karonti. mahāumaṅgassa pavisanadvāraṃ nagare ahosi aṭṭhārasahatthubbedhena yantayuttadvārena samannāgataṃ. tañhi ekāya āṇiyā akkantāya pidhīyati, ekāya āṇiyā akkantāya vivarīyati. mahāumaṅgassa dvīsu passesu iṭṭhakāhi cinitvā sudhākammaṃ kāresi, matthake phalakena channaṃ kāretvā ullokaṃ mattikāya limpāpetvā setakammaṃ kāretvā cittakammaṃ kāresi. sabbāni panettha asīti mahādvārāni catusaṭṭhi cūḷadvārāni ahesuṃ, sabbāni yantayuttāneva. ekāya āṇiyā akkantāya sabbāneva pidhīyanti, ekāya āṇiyā akkantāya sabbāneva vivarīyanti. dvīsu passesu anekasatadīpālayā ahesuṃ, tepi yantayuttāyeva. ekasmiṃ vivariyamāne sabbe vivarīyanti, ekasmiṃ pidhīyamāne sabbe pidhīyanti. dvīsu passesu ekasatānaṃ khattiyānaṃ ekasatasayanagabbhā ahesuṃ. ekekasmiṃ gabbhe nānāvaṇṇapaccattharaṇatthataṃ ekekaṃ mahāsayanaṃ samussitasetacchattaṃ, ekekaṃ mahāsayanaṃ nissāya ekekaṃ mātugāmarūpakaṃ uttamarūpadharaṃ patiṭṭhitaṃ. taṃ hatthena aparāmasitvā “manussarūpan”ti na sakkā ñātuṃ, apica umaṅgassa ubhosu passesu kusalā cittakārā nānappakāraṃ cittakammaṃ kariṃsu. sakkavilāsasinerusattaparibhaṇḍacakkavāḷasāgarasattamahāsara- catumahādīpa-himavanta-anotattasara-manosilātala candimasūriya-cātumahārājikādichakāmāvacarasampattiyopi sabbā umaṅgeyeva dassayiṃsu. bhūmiyaṃ rajatapaṭṭavaṇṇā vālukā okiriṃsu, upari ullokapadumāni dassesuṃ. ubhosu passesu nānappakāre āpaṇepi dassayiṃsu. tesu tesu ṭhānesu gandhadāmapupphadāmādīni olambetvā sudhammādevasabhaṃ viya umaṅgaṃ alaṅkariṃsu.</p>
	<p class="paratype03">tānipi kho tīṇi vaḍḍhakisatāni tīṇi nāvāsatāni bandhitvā niṭṭhitaparikammānaṃ dabbasambhārānaṃ pūretvā gaṅgāya āharitvā paṇḍitassa ārocesuṃ . tāni so nagare upayogaṃ netvā “mayā āṇattadivaseyeva āhareyyāthā”ti vatvā nāvā paṭicchannaṭṭhāne ṭhapāpesi. nagare udakaparikhā, kaddamaparikhā, sukkhaparikhāti tisso parikhāyo kāresi. aṭṭhārasahattho pākāro gopuraṭṭālako rājanivesanāni hatthisālādayo pokkharaṇiyoti sabbametaṃ niṭṭhaṃ agamāsi. iti mahāumaṅgo jaṅghaumaṅgo nagaranti sabbametaṃ catūhi māsehi niṭṭhitaṃ. atha mahāsatto catumāsaccayena rañño āgamanatthāya dūtaṃ pāhesi. tamatthaṃ pakāsento satthā āha — </p>
	<p class="paratype40">637<b>.</b> </p>
	<p class="paratype21">“nivesanāni māpetvā, vedehassa yasassino. </p>
	<p class="paratype27">athassa pāhiṇī dūtaṃ, vedehaṃ mithilaggahaṃ. </p>
	<p class="paratype22">ehi dāni mahārāja, māpitaṃ te nivesanan”ti.</p>
	<p class="paratype03">tattha <b>pāhiṇī</b>ti pesesi.</p>
	<p class="paratype03">rājā dūtassa vacanaṃ sutvā tuṭṭhacitto hutvā mahantena parivārena nagarā nikkhami. tamatthaṃ pakāsento satthā āha — </p>
	<p class="paratype40">638<b>.</b> </p>
	<p class="paratype21">“tato ca rājā pāyāsi, senāya caturaṅgiyā. </p>
	<p class="paratype22">anantavāhanaṃ daṭṭhuṃ, phītaṃ kapiliyaṃ puran”ti.</p>
	<p class="paratype03">tattha <b>anantavāhana</b>nti aparimitahatthiassādivāhanaṃ. <b>kapiliyaṃ pura</b>nti kapilaraṭṭhe māpitaṃ nagaraṃ.</p>
	<p class="paratype03">so anupubbena gantvā gaṅgātīraṃ pāpuṇi. atha naṃ mahāsatto paccuggantvā attanā katanagaraṃ pavesesi. so tattha pāsādavaragato nānaggarasabhojanaṃ bhuñjitvā thokaṃ vissamitvā sāyanhasamaye attano āgatabhāvaṃ ñāpetuṃ cūḷanirañño dūtaṃ pesesi. tamatthaṃ pakāsento satthā āha — </p>
	<p class="paratype40">639<b>.</b> </p>
	<p class="paratype21">“tato ca kho so gantvāna, brahmadattassa pāhiṇi. </p>
	<p class="paratype22">āgatosmi mahārāja, tava pādāni vandituṃ. </p>
	<p class="paratype40">640<b>.</b> </p>
	<p class="paratype21">“dadāhi dāni me bhariyaṃ, nāriṃ sabbaṅgasobhiniṃ. </p>
	<p class="paratype22">suvaṇṇena paṭicchannaṃ, dāsīgaṇapurakkhatan”ti.</p>
	<p class="paratype03">tattha <b>vanditu</b>nti vedeho mahallako, cūḷanirājā tassa puttanattamattopi na hoti, kilesavasena mucchito pana hutvā “jāmātarena nāma sasuro vandanīyo”ti cintetvā tassa cittaṃ ajānantova vandanasāsanaṃ pahiṇi. <b>dadāhi dānī</b>ti ahaṃ tayā “dhītaraṃ dassāmī”ti pakkosāpito, taṃ me idāni dehīti pahiṇi. <b>suvaṇṇena paṭicchanna</b>nti suvaṇṇālaṅkārena paṭimaṇḍitaṃ.</p>
	<p class="paratype03">cūḷanirājā dūtassa vacanaṃ sutvā somanassappatto “idāni me paccāmitto kuhiṃ gamissati, ubhinnampi nesaṃ sīsāni chinditvā jayapānaṃ pivissāmā”ti cintetvā kevalaṃ somanassaṃ dassento dūtassa sakkāraṃ katvā anantaraṃ gāthamāha — </p>
	<p class="paratype40">641<b>.</b> </p>
	<p class="paratype21">“svāgataṃ teva vedeha, atho te adurāgataṃ. </p>
	<p class="paratype27">nakkhattaññeva paripuccha, ahaṃ kaññaṃ dadāmi te. </p>
	<p class="paratype22">suvaṇṇena paṭicchannaṃ, dāsīgaṇapurakkhatan”ti.</p>
	<p class="paratype03">tattha <b>vedehā</b>ti vedehassa sāsanaṃ sutvā taṃ purato ṭhitaṃ viya ālapati. atha vā “evaṃ brahmadattena vuttanti vadehī”ti dūtaṃ āṇāpento evamāha.</p>
	<p class="paratype03">taṃ sutvā dūto vedehassa santikaṃ gantvā “deva, maṅgalakiriyāya anucchavikaṃ nakkhattaṃ kira jānāhi, rājā te dhītaraṃ detī”ti āha. so “ajjeva nakkhattaṃ sobhanan”ti puna dūtaṃ pahiṇi. tamatthaṃ pakāsento satthā āha — </p>
	<p class="paratype40">642<b>.</b> </p>
	<p class="paratype21">“tato ca rājā vedeho, nakkhattaṃ paripucchatha. </p>
	<p class="paratype22">nakkhattaṃ paripucchitvā, brahmadattassa pāhiṇi. </p>
	<p class="paratype40">643<b>.</b> </p>
	<p class="paratype21">“dadāhi dāni me bhariyaṃ, nāriṃ sabbaṅgasobhiniṃ. </p>
	<p class="paratype22">suvaṇṇena paṭicchannaṃ, dāsīgaṇapurakkhatan”ti.</p>
	<p class="paratype03">cūḷanirājāpi — </p>
	<p class="paratype40">644<b>.</b> </p>
	<p class="paratype21">“dadāmi dāni te bhariyaṃ, nāriṃ sabbaṅgasobhiniṃ. </p>
	<p class="paratype22">suvaṇṇena paṭicchannaṃ, dāsīgaṇapurakkhatan”ti. — </p>
	<p class="paratype25">imaṃ gāthaṃ vatvā “idāni pesemi, idāni pesemī”ti musāvādaṃ katvā ekasatarājūnaṃ saññaṃ adāsi “aṭṭhārasākkhobhaṇisaṅkhāya senāya saddhiṃ sabbe yuddhasajjā hutvā nikkhamantu, ajja ubhinnampi paccatthikānaṃ sīsāni chinditvā sve jayapānaṃ pivissāmā”ti. te sabbepi nikkhamiṃsu. sayaṃ nikkhanto pana mātaraṃ calākadeviñca aggamahesiṃ, nandādeviñca, puttaṃ pañcālacandañca, dhītaraṃ pañcālacandiñcāti cattāro jane orodhehi saddhiṃ pāsāde nivāsāpetvā nikkhami. bodhisattopi vedeharañño ceva tena saddhiṃ āgatasenāya ca mahantaṃ sakkāraṃ kāresi . keci manussā suraṃ pivanti, keci macchamaṃsādīni khādanti, keci dūramaggā āgatattā kilantā sayanti. videharājā pana senakādayo cattāro paṇḍite gahetvā amaccagaṇaparivuto alaṅkatamahātale nisīdi.</p>
	<p class="paratype03">cūḷanirājāpi aṭṭhārasākkhobhaṇisaṅkhāya senāya sabbaṃ taṃ nagaraṃ tisantiṃ catusaṅkhepaṃ parikkhipitvā anekasatasahassāhi ukkāhi dhāriyamānāhi aruṇe uggacchanteyeva gahaṇasajjo hutvā aṭṭhāsi. taṃ ñatvā mahāsatto attano yodhānaṃ tīṇi satāni pesesi “tumhe jaṅghaumaṅgena gantvā rañño mātarañca aggamahesiñca puttañca dhītarañca jaṅghaumaṅgena ānetvā mahāumaṅgena netvā umaṅgadvārato bahi akatvā antoumaṅgeyeva ṭhapetvā yāva amhākaṃ āgamanā rakkhantā tattha ṭhatvā amhākaṃ āgamanakāle umaṅgā nīharitvā umaṅgadvāre mahāvisālamāḷake ṭhapethā”ti. te tassa vacanaṃ sampaṭicchitvā jaṅghaumaṅgena gantvā sopānapādamūle phalakasantharaṇaṃ ugghāṭetvā sopānapādamūle sopānasīse mahātaleti ettake ṭhāne ārakkhamanusse ca khujjādiparicārikāyo ca hatthapādesu bandhitvā mukhañca pidahitvā tattha tattha paṭicchannaṭṭhāne ṭhapetvā rañño paṭiyattaṃ khādanīyabhojanīyaṃ kiñci khāditvā kiñci bhinditvā cuṇṇavicuṇṇaṃ katvā aparibhogaṃ katvā chaḍḍetvā uparipāsādaṃ abhiruhiṃsu. tadā calākadevī nandādeviñca rājaputtañca rājadhītarañca gahetvā “ko jānāti, kiṃ bhavissatī”ti maññamānā attanā saddhiṃ ekasayaneyeva sayāpesi. te yodhā gabbhadvāre ṭhatvā pakkosiṃsu. sā nikkhamitvā “kiṃ, tātā”ti āha. “devi, amhākaṃ rājā vedehañca mahosadhañca jīvitakkhayaṃ pāpetvā sakalajambudīpe ekarajjaṃ katvā ekasatarājaparivuto mahantena yasena ajja mahājayapānaṃ pivanto tumhe cattāropi jane gahetvā ānehī”ti amhe pahiṇīti.</p>
	<p class="paratype03">tepi tesaṃ vacanaṃ saddahitvā pāsādā otaritvā sopānapādamūlaṃ agamiṃsu. atha ne gahetvā jaṅghaumaṅgaṃ pavisiṃsu. te āhaṃsu “mayaṃ ettakaṃ kālaṃ idha vasantā imaṃ vīthiṃ na otiṇṇapubbā”ti. “devi, imaṃ vīthiṃ na sabbadā otaranti, maṅgalavīthi nāmesā, ajja maṅgaladivasabhāvena rājā iminā maggena ānetuṃ āṇāpesī”ti. te tesaṃ vacanaṃ saddahiṃsu. athekacce te cattāro gahetvā gacchiṃsu. ekacce nivattitvā rājanivesane ratanagabbhe vivaritvā yathicchitaṃ ratanasāraṃ gahetvā āgamiṃsu. itarepi cattāro khattiyā purato mahāumaṅgaṃ patvā alaṅkatadevasabhaṃ viya umaṅgaṃ disvā “rañño atthāya sajjitan”ti saññaṃ kariṃsu. atha ne gaṅgāya avidūraṭhānaṃ netvā antoumaṅgeyeva alaṅkatagabbhe nisīdāpetvā ekacce ārakkhaṃ gahetvā acchiṃsu. ekacce tesaṃ ānītabhāvaṃ ñāpetuṃ gantvā bodhisattassa ārocesuṃ. so tesaṃ kathaṃ sutvā “idāni me manoratho matthakaṃ pāpuṇissatī”ti somanassajāto rañño santikaṃ gantvā ekamantaṃ aṭṭhāsi. rājāpi kilesāturatāya “idāni me dhītaraṃ pesessati, idāni me dhītaraṃ pesessatī”ti pallaṅkato uṭṭhāya vātapānena olokento anekehi ukkāsatasahassehi ekobhāsaṃ jātaṃ nagaraṃ mahatiyā senāya parivutaṃ disvā āsaṅkitaparisaṅkito “kiṃ nu kho etan”ti paṇḍitehi saddhiṃ mantento gāthamāha — </p>
	<p class="paratype40">645<b>.</b> </p>
	<p class="paratype21">“hatthī assā rathā pattī, senā tiṭṭhanti vammitā. </p>
	<p class="paratype22">ukkā padittā jhāyanti, kiṃ nu maññanti paṇḍitā”ti.</p>
	<p class="paratype03">tattha <b>kiṃ nu maññantī</b>ti cūḷanirājā amhākaṃ tuṭṭho, udāhu kuddho, kiṃ nu paṇḍitā maññantīti pucchi.</p>
	<p class="paratype03">taṃ sutvā senako āha — “mā cintayittha, mahārāja, atibahū ukkā paññāyanti, rājā tumhākaṃ dātuṃ dhītaraṃ gahetvā eti maññe”ti. pukkusopi “tumhākaṃ āgantukasakkāraṃ kātuṃ ārakkhaṃ gahetvā ṭhito bhavissatī”ti āha. evaṃ tesaṃ yaṃ yaṃ ruccati, taṃ taṃ kathayiṃsu. rājā pana “asukaṭṭhāne senā tiṭṭhantu, asukaṭṭhāne ārakkhaṃ gaṇhatha, appamattā hothā”ti vadantānaṃ saddaṃ sutvā olokento sannaddhapañcāvudhaṃ senaṃ passitvā maraṇabhayabhīto hutvā mahāsattassa kathaṃ paccāsīsanto itaraṃ gāthamāha — </p>
	<p class="paratype40">646<b>.</b> </p>
	<p class="paratype21">“hatthī assā rathā pattī, senā tiṭṭhanti vammitā. </p>
	<p class="paratype22">ukkā padittā jhāyanti, kiṃ nu kāhanti paṇḍitā”ti.</p>
	<p class="paratype03">tattha <b>kiṃ nu kāhanti paṇḍitā</b>ti paṇḍita, kiṃ nāma cintesi, imā senā amhākaṃ kiṃ karissantīti.</p>
	<p class="paratype03">taṃ sutvā mahāsatto “imaṃ andhabālaṃ thokaṃ santāsetvā pacchā mama paññābalaṃ dassetvā assāsessāmī”ti cintetvā āha — </p>
	<p class="paratype40">647<b>.</b> </p>
	<p class="paratype21">“rakkhati taṃ mahārāja, cūḷaneyyo mahabbalo. </p>
	<p class="paratype22">paduṭṭho brahmadattena, pāto taṃ ghātayissatī”ti.</p>
	<p class="paratype03">taṃ sutvā sabbe maraṇabhayatajjitā jātā. rañño kaṇḍo sussi mukhe kheḷo parichijji, sarīre dāho uppajji. so maraṇabhayabhīto paridevanto dve gāthā āha — </p>
	<p class="paratype40">648<b>.</b> </p>
	<p class="paratype21">“ubbedhati me hadayaṃ, mukhañca parisussati. </p>
	<p class="paratype22">nibbutiṃ nādhigacchāmi, aggidaḍḍhova ātape. </p>
	<p class="paratype40">649<b>.</b> </p>
	<p class="paratype21">“kammārānaṃ yathā ukkā, attho jhāyati no bahi. </p>
	<p class="paratype22">evampi hadayaṃ mayhaṃ, anto jhāyati no bahī”ti.</p>
	<p class="paratype03">tattha <b>ubbedhatī</b>ti tāta mahosadhapaṇḍita, hadayaṃ me mahāvātappaharitaṃ viya pallavaṃ kampati. <b>anto jhāyatī</b>ti so “ukkā viya mayhaṃ hadayamaṃsaṃ abbhantare jhāyati, bahi pana na jhāyatī”ti paridevati.</p>
	<p class="paratype03">mahāsatto tassa paridevitasaddaṃ sutvā “ayaṃ andhabālo aññesu divasesu mama vacanaṃ na akāsi, bhiyyo naṃ niggaṇhissāmī”ti cintetvā āha — </p>
	<p class="paratype40">650<b>.</b> </p>
	<p class="paratype21">“pamatto mantanātīto, bhinnamantosi khattiya. </p>
	<p class="paratype22">idāni kho taṃ tāyantu, paṇḍitā mantino janā. </p>
	<p class="paratype40">651<b>.</b> </p>
	<p class="paratype21">“akatvāmaccassa vacanaṃ, atthakāmahitesino. </p>
	<p class="paratype22">attapītirato rājā, migo kūṭeva ohito. </p>
	<p class="paratype40">652<b>.</b> </p>
	<p class="paratype21">“yathāpi maccho baḷisaṃ, vaṅkaṃ maṃsena chāditaṃ. </p>
	<p class="paratype22">āmagiddho na jānāti, maccho maraṇamattano. </p>
	<p class="paratype40">653<b>.</b> </p>
	<p class="paratype21">“evameva tuvaṃ rāja, cūḷaneyyassa dhītaraṃ. </p>
	<p class="paratype22">kāmagiddho na jānāsi, macchova maraṇamattano. </p>
	<p class="paratype40">654<b>.</b> </p>
	<p class="paratype21">“sace gacchasi pañcālaṃ, khippamattaṃ jahissasi. </p>
	<p class="paratype22">migaṃ panthānubandhaṃva, mahantaṃ bhayamessati. </p>
	<p class="paratype40">655<b>.</b> </p>
	<p class="paratype21">“anariyarūpo puriso janinda, ahīva ucchaṅgagato ḍaseyya. </p>
	<p class="paratype22">na tena mittiṃ kayirātha dhīro, dukkho have kāpurisena saṅgamo. </p>
	<p class="paratype40">656<b>.</b> </p>
	<p class="paratype21">“yadeva jaññā purisaṃ janinda, sīlavāyaṃ bahussuto. </p>
	<p class="paratype22">teneva mittiṃ kayirātha dhīro, sukho have sappurisena saṅgamo”ti.</p>
	<p class="paratype03">tattha <b>pamatto</b>ti mahārāja, tvaṃ kāmena pamatto. <b>mantanātīto</b>ti mayā anāgatabhayaṃ disvā paññāya paricchinditvā mantitamantanaṃ atikkamanto. <b>bhinnamanto</b>ti mantanātikkantattāyeva bhinnamanto, yo vā te senakādīhi saddhiṃ manto gahito, eso bhinnotipi bhinnamantosi jāto. <b>paṇḍitā</b>ti ime senakādayo cattāro janā idāni taṃ rakkhantu, passāmi nesaṃ balanti dīpeti. <b>akatvāmaccassā</b>ti mama uttamāmaccassa vacanaṃ akatvā. <b>attapītirato</b>ti attano kilesapītiyā abhirato hutvā. <b>migo kūṭeva ohito</b>ti yathā nāma nivāpalobhena āgato migo kūṭapāse bajjhati, evaṃ mama vacanaṃ aggahetvā “pañcālacandiṃ labhissāmī”ti kilesalobhena āgantvā idāni kūṭapāse baddho migo viya jātosīti.</p>
	<p class="paratype03"><b>“yathāpi macco”</b>ti gāthādvayaṃ “tadā mayā ayaṃ upamā ābhatā”ti dassetuṃ vuttaṃ. <b>“sace gacchasī”</b>ti gāthāpi “na kevalaṃ ettakameva, imampi ahaṃ āharin”ti dassetuṃ vuttā. <b>anariyarūpo</b>ti kevaṭṭabrāhmaṇasadiso asappurisajātiko nillajjapuriso. <b>na tena mitti</b>nti tādisena saddhiṃ mittidhammaṃ na kayirātha, tvaṃ pana kevaṭṭena saddhiṃ mittidhammaṃ katvā tassa vacanaṃ gaṇhi. <b>dukkho</b>ti evarūpena saddhiṃ saṅgamo nāma ekavārampi kato idhalokepi paralokepi mahādukkhāvahanato dukkho nāma hoti. <b>yadevā</b>ti yaṃ eva, ayameva vā pāṭho. <b>sukho</b>ti idhalokepi paralokepi sukhoyeva.</p>
	<p class="paratype03">atha naṃ “puna evarūpaṃ karissatī”ti suṭṭhutaraṃ niggaṇhanto pubbe raññā kathitakathaṃ āharitvā dassento — </p>
	<p class="paratype40">657<b>.</b> </p>
	<p class="paratype21">“bālo tuvaṃ eḷamūgosi rāja, yo uttamatthāni mayī lapittho. </p>
	<p class="paratype22">kimevahaṃ naṅgalakoṭivaḍḍho, atthāni jānāmi yathāpi aññe. </p>
	<p class="paratype40">658<b>.</b> </p>
	<p class="paratype21">“imaṃ gale gahetvāna, nāsetha vijitā mama. </p>
	<p class="paratype22">yo me ratanalābhassa, antarāyāya bhāsatī”ti. — </p>
	<p class="paratype25">imā dve gāthā vatvā “mahārāja, ahaṃ gahapatiputto, yathā tava aññe senakādayo paṇḍitā atthāni jānanti, tathā kimeva ahaṃ jānissaṃ, agocaro esa mayhaṃ, gahapatisippamevāhaṃ jānāmi, ayaṃ attho senakādīnaṃ paṇḍitānaṃ pākaṭo hoti, ajja te aṭṭhārasākkhobhaṇisaṅkhāya senāya parivāritassa senakādayo avassayā hontu, maṃ pana gīvāyaṃ gahetvā nikkaḍḍhituṃ āṇāpesi, idāni maṃ kasmā pucchasī”ti evaṃ suniggahitaṃ niggaṇhi.</p>
	<p class="paratype03">taṃ sutvā rājā cintesi “paṇḍito mayā kathitadosameva katheti. pubbeva hi idaṃ anāgatabhayaṃ jāni, tena maṃ ativiya niggaṇhāti, na kho panāyaṃ ettakaṃ kālaṃ nikkammakova acchissati, avassaṃ iminā mayhaṃ sotthibhāvo kato bhavissatī”ti. atha naṃ pariggaṇhanto dve gāthā abhāsi — </p>
	<p class="paratype40">659<b>.</b> </p>
	<p class="paratype21">“mahosadha atītena, nānuvijjhanti paṇḍitā, </p>
	<p class="paratype22">kiṃ maṃ assaṃva sambaddhaṃ, patodeneva vijjhasi. </p>
	<p class="paratype40">660<b>.</b> </p>
	<p class="paratype21">“sace passasi mokkhaṃ vā, khemaṃ vā pana passasi. </p>
	<p class="paratype22">teneva maṃ anusāsa, kiṃ atītena vijjhasī”ti.</p>
	<p class="paratype03">tattha <b>nānuvijjhantī</b>ti atītadosaṃ gahetvā mukhasattīhi na vijjhanti. <b>assaṃva sambaddha</b>nti sattusenāya parivutattā suṭṭhu bandhitvā ṭhapitaṃ assaṃ viya kiṃ maṃ vijjhasi. <b>teneva ma</b>nti evaṃ te mokkho bhavissati, evaṃ khemanti teneva sotthibhāvena maṃ anusāsa assāsehi, tañhi ṭhapetvā aññaṃ me paṭisaraṇaṃ natthīti.</p>
	<p class="paratype03">atha naṃ mahāsatto “ayaṃ rājā ativiya andhabālo, purisavisesaṃ na jānāti, thokaṃ kilametvā pacchā tassa avassayo bhavissamī”ti cintetvā āha — </p>
	<p class="paratype40">661<b>.</b> </p>
	<p class="paratype21">“atītaṃ mānusaṃ kammaṃ, dukkaraṃ durabhisambhavaṃ. </p>
	<p class="paratype22">na taṃ sakkopi mocetuṃ, tvaṃ pajānassu khattiya. </p>
	<p class="paratype40">662<b>.</b> </p>
	<p class="paratype21">“santi vehāyasā nāgā, iddhimanto yasassino. </p>
	<p class="paratype22">tepi ādāya gaccheyyuṃ, yassa honti tathāvidhā. </p>
	<p class="paratype40">663<b>.</b> </p>
	<p class="paratype21">“santi vehāyasā assā, iddhimanto yasassino. </p>
	<p class="paratype22">tepi ādāya gaccheyyuṃ, yassa honti tathāvidhā. </p>
	<p class="paratype40">664<b>.</b> </p>
	<p class="paratype21">“santi vehāyasā pakkhī, iddhimanto yasassino. </p>
	<p class="paratype22">tepi ādāya gaccheyyuṃ, yassa honti tathāvidhā. </p>
	<p class="paratype40">665<b>.</b> </p>
	<p class="paratype21">“santi vehāyasā yakkhā, iddhimanto yasassino. </p>
	<p class="paratype22">tepi ādāya gaccheyyuṃ, yassa honti tathāvidhā. </p>
	<p class="paratype40">666<b>.</b> </p>
	<p class="paratype21">“atītaṃ mānusaṃ kammaṃ, dukkaraṃ durabhisambhavaṃ. </p>
	<p class="paratype22">na taṃ sakkomi mocetuṃ, antalikkhena khattiyā”ti.</p>
	<p class="paratype03">tattha <b>kamma</b>nti mahārāja, idaṃ ito tava mocanaṃ nāma atītaṃ, manussehi kattabbakammaṃ atītaṃ. <b>dukkaraṃ durabhisambhava</b>nti neva kātuṃ, na sambhavituṃ sakkā. <b>na taṃ sakkomī</b>ti ahaṃ taṃ ito mocetuṃ na sakkomi. <b>tvaṃ pajānassu khattiyā</b>ti mahārāja, tvamevettha kattabbaṃ jānassu. <b>vehāyasā</b>ti ākāsena gamanasamatthā. <b>nāgā</b>ti hatthino. <b>yassā</b>ti yassa rañño. <b>tathāvidhā</b>ti chaddantakule vā uposathakule vā jātā nāgā honti, taṃ rājānaṃ te ādāya gaccheyyuṃ. <b>assā</b>ti valāhakāssarājakule jātā assā. <b>pakkhī</b>ti garuḷhaṃ sandhāyāha. <b>yakkhā</b>ti sātāgirādayo yakkhā. <b>antalikkhenā</b>ti antalikkhena mocetuṃ na sakkomi, taṃ ādāya ākāsena mithilaṃ netuṃ na sakkomīti attho.</p>
	<p class="paratype03">rājā taṃ sutvā appaṭibhāno nisīdi. atha senako cintesi “idāni rañño ceva amhākañca ṭhapetvā paṇḍitaṃ aññaṃ paṭisaraṇaṃ natthi, rājā panassa kathaṃ sutvā maraṇabhayatajjito kiñci vattuṃ na sakkoti, ahaṃ paṇḍitaṃ yācissāmī”ti. so yācanto dve gāthā abhāsi — </p>
	<p class="paratype40">667<b>.</b> </p>
	<p class="paratype21">“atīradassī puriso, mahante udakaṇṇave. </p>
	<p class="paratype22">yattha so labhate gādhaṃ, tattha so vindate sukhaṃ. </p>
	<p class="paratype40">668<b>.</b> </p>
	<p class="paratype21">“evaṃ amhañca rañño ca, tvaṃ patiṭṭhā mahosadha. </p>
	<p class="paratype22">tvaṃ nosi mantinaṃ seṭṭho, amhe dukkhā pamocayā”ti.</p>
	<p class="paratype03">tattha <b>atīradassī</b>ti samudde bhinnanāvo tīraṃ apassanto. <b>yatthā</b>ti ūmivegabbhāhato vicaranto yamhi padese patiṭṭhaṃ labhati. <b>pamocayā</b>ti pubbepi mithilaṃ parivāretvā ṭhitakāle tayāva pamocitamhā, idānipi tvameva amhe dukkhā mocehīti yāci.</p>
	<p class="paratype03">atha naṃ niggaṇhanto mahāsatto gāthāya ajjhabhāsi — </p>
	<p class="paratype40">669<b>.</b> </p>
	<p class="paratype21">“atītaṃ mānusaṃ kammaṃ, dukkaraṃ durabhisambhavaṃ. </p>
	<p class="paratype22">na taṃ sakkomi mocetuṃ, tvaṃ pajānassu senakā”ti.</p>
	<p class="paratype03">tattha <b>pajānassu senakā</b>ti senaka, ahaṃ na sakkomi, tvaṃ pana imaṃ rājānaṃ ākāsena mithilaṃ nehīti.</p>
	<p class="paratype03">rājā gahetabbagahaṇaṃ apassanto maraṇabhayatajjito mahāsattena saddhiṃ kathetuṃ asakkonto “kadāci senakopi kiñci upāyaṃ jāneyya, pucchissāmi tāva nan”ti pucchanto gāthamāha — </p>
	<p class="paratype40">670<b>.</b> </p>
	<p class="paratype21">“suṇohi metaṃ vacanaṃ, passa senaṃ mahabbhayaṃ. </p>
	<p class="paratype22">senakaṃ dāni pucchāmi, kiṃ kiccaṃ idha maññasī”ti.</p>
	<p class="paratype03">tattha <b>kiṃ kicca</b>nti kiṃ kātabbayuttakaṃ idha maññasi, mahosadhenamhi pariccatto, yadi tvaṃ jānāsi, vadehīti.</p>
	<p class="paratype03">taṃ sutvā senako “maṃ rājā upāyaṃ pucchati, sobhano vā hotu mā vā, kathessāmi ekaṃ upāyan”ti cintetvā gāthamāha — </p>
	<p class="paratype40">671<b>.</b> </p>
	<p class="paratype21">“aggiṃ vā dvārato dema, gaṇhāmase vikantanaṃ. </p>
	<p class="paratype27">aññamaññaṃ vadhitvāna, khippaṃ hissāma jīvitaṃ. </p>
	<p class="paratype22">mā no rājā brahmadatto, ciraṃ dukkhena mārayī”ti.</p>
	<p class="paratype03">tattha <b>dvārato</b>ti dvāraṃ pidahitvā tattha aggiṃ dema. <b>vikantana</b>nti aññamaññaṃ vikantanaṃ satthaṃ gaṇhāma. <b>hissāmā</b>ti jīvitaṃ khippaṃ jahissāma, alaṅkatapāsādoyeva no dārucitako bhavissati.</p>
	<p class="paratype03">taṃ sutvā rājā anattamano “attano puttadārassa evarūpaṃ citakaṃ karohī”ti vatvā pukkusādayo pucchi. tepi attano patirūpā bālakathāyeva kathayiṃsu. tena vuttaṃ — </p>
	<p class="paratype40">672<b>.</b> </p>
	<p class="paratype21">“suṇohi metaṃ vacanaṃ, passa senaṃ mahabbhayaṃ. </p>
	<p class="paratype22">pukkusaṃ dāni pucchāmi, kiṃ kiccaṃ idha maññasi. </p>
	<p class="paratype40">673<b>.</b> </p>
	<p class="paratype21">“visaṃ khāditvā mīyāma, khippaṃ hissāma jīvitaṃ. </p>
	<p class="paratype22">mā no rājā brahmadatto, ciraṃ dukkhena mārayi. </p>
	<p class="paratype40">674<b>.</b> </p>
	<p class="paratype21">“suṇohi metaṃ vacanaṃ, passa senaṃ mahabbhayaṃ. </p>
	<p class="paratype22">kāmindaṃ dāni pucchāmi, kiṃ kiccaṃ idha maññasi. </p>
	<p class="paratype40">675<b>.</b> </p>
	<p class="paratype21">“rajjuyā bajjha mīyāma, papātā papatāmase. </p>
	<p class="paratype22">mā no rājā brahmadatto, ciraṃ dukkhena mārayi. </p>
	<p class="paratype40">676<b>.</b> </p>
	<p class="paratype21">“suṇohi metaṃ vacanaṃ, passa senaṃ mahabbhayaṃ. </p>
	<p class="paratype22">devindaṃ dāni pucchāmi, kiṃ kiccaṃ idha maññasi. </p>
	<p class="paratype40">677<b>.</b> </p>
	<p class="paratype21">“aggiṃ vā dvārato dema, gaṇhāmase vikantanaṃ. </p>
	<p class="paratype27">aññamaññaṃ vadhitvāna, khippaṃ hissāma jīvitaṃ. </p>
	<p class="paratype22">na no sakkoti mocetuṃ, sukheneva mahosadho”ti.</p>
	<p class="paratype03">apica etesu devindo “ayaṃ rājā kiṃ karoti, aggimhi sante khajjopanakaṃ dhamati, ṭhapetvā mahosadhaṃ añño idha sotthibhāvaṃ kātuṃ samattho nāma natthi, ayaṃ taṃ apucchitvā amhe pucchati, mayaṃ kiṃ jānāmā”ti cintetvā aññaṃ upāyaṃ apassanto senakena kathitameva kathetvā mahāsattaṃ vaṇṇento dve pāde āha. tatrāyaṃ adhippāyo — “mahārāja, mayaṃ sabbepi paṇḍitameva yācāma. sace pana yāciyamānopi na no sakkoti mocetuṃ sukheneva mahosadho, atha senakassa vacanaṃ karissāmā”ti.</p>
	<p class="paratype03">taṃ sutvā rājā pubbe bodhisattassa kathitadosaṃ saritvā tena saddhiṃ kathetuṃ asakkonto tassa suṇantasseva paridevanto āha — </p>
	<p class="paratype40">678<b>.</b> </p>
	<p class="paratype21">“yathā kadalino sāraṃ, anvesaṃ nādhigacchati. </p>
	<p class="paratype22">evaṃ anvesamānā naṃ, pañhaṃ najjhagamāmase. </p>
	<p class="paratype40">679<b>.</b> </p>
	<p class="paratype21">“yathā simbalino sāraṃ, anvesaṃ nādhigacchati. </p>
	<p class="paratype22">evaṃ anvesamānā naṃ, pañhaṃ najjhagamāmase. </p>
	<p class="paratype40">680<b>.</b> </p>
	<p class="paratype21">“adese vata no vuṭṭhaṃ, kuñjarānaṃ vanodake. </p>
	<p class="paratype22">sakāse dummanussānaṃ, bālānaṃ avijānataṃ. </p>
	<p class="paratype40">681<b>.</b> </p>
	<p class="paratype21">“ubbedhati me hadayaṃ, mukhañca parisussati. </p>
	<p class="paratype22">nibbutiṃ nādhigacchāmi, aggidaḍḍhova ātape. </p>
	<p class="paratype40">682<b>.</b> </p>
	<p class="paratype21">“kammārānaṃ yathā ukkā, anto jhāyati no bahi. </p>
	<p class="paratype22">evampi hadayaṃ mayhaṃ, anto jhāyati no bahī”ti.</p>
	<p class="paratype03">tattha <b>kadalino</b>ti yathā kadalikkhandhassa nissārattā sāratthiko puriso anvesantopi tato sāraṃ nādhigacchati, evaṃ mayaṃ imamhā dukkhā muccanupāyaṃ pañhaṃ pañca paṇḍite pucchitvā anvesamānāpi pañhaṃ najjhagamāmase. amhehi pucchitaṃ upāyaṃ ajānantā assuṇantā viya jātā, mayaṃ taṃ pañhaṃ nādhigacchāma. dutiyagāthāyapi eseva nayo. <b>kuñjarānaṃ vanodake</b>ti yathā kuñjarānaṃ nirudake ṭhāne vuṭṭhaṃ adese vuṭṭhaṃ nāma hoti, te hi tathārūpe nirudake vanagahane padese vasantā khippameva paccāmittānaṃ vasaṃ gacchanti, evaṃ amhehipi imesaṃ dummanussānaṃ bālānaṃ santike vasantehi adese vuṭṭhaṃ. ettakesu hi paṇḍitesu ekopi me idāni paṭisaraṇaṃ natthīti nānāvidhena vilapati.</p>
	<p class="paratype03">taṃ sutvā paṇḍito “ayaṃ rājā ativiya kilamati. sace naṃ na assāsessāmi, hadayena phalitena marissatī”ti cintetvā assāsesi. tamatthaṃ pakāsento satthā āha — </p>
	<p class="paratype40">683<b>.</b> </p>
	<p class="paratype21">“tato so paṇḍito dhīro, atthadassī mahosadho. </p>
	<p class="paratype22">vedehaṃ dukkhitaṃ disvā, idaṃ vacanamabravi. </p>
	<p class="paratype40">684<b>.</b> </p>
	<p class="paratype21">“mā tvaṃ bhāyi mahārāja, mā tvaṃ bhāyi rathesabha. </p>
	<p class="paratype22">ahaṃ taṃ mocayissāmi, rāhuggahaṃva candimaṃ. </p>
	<p class="paratype40">685<b>.</b> </p>
	<p class="paratype21">“mā tvaṃ bhāyi mahārāja, mā tvaṃ bhāyi rathesabha. </p>
	<p class="paratype22">ahaṃ taṃ mocayissāmi, rāhuggahaṃva sūriyaṃ. </p>
	<p class="paratype40">686<b>.</b> </p>
	<p class="paratype21">“mā tvaṃ bhāyi mahārāja, mā tvaṃ bhāyi rathesabha. </p>
	<p class="paratype22">ahaṃ taṃ mocayissāmi, paṅke sannaṃva kuñjaraṃ. </p>
	<p class="paratype40">687<b>.</b> </p>
	<p class="paratype21">“mā tvaṃ bhāyi mahārāja, mā tvaṃ bhāyi rathesabha. </p>
	<p class="paratype22">ahaṃ taṃ mocayissāmi, peḷābaddhaṃva pannagaṃ. </p>
	<p class="paratype40">688<b>.</b> </p>
	<p class="paratype21">“mā tvaṃ bhāyi mahārāja, mā tvaṃ bhāyi rathesabha. </p>
	<p class="paratype22">ahaṃ taṃ mocayissāmi, pakkhiṃ baddhaṃva pañjare. </p>
	<p class="paratype40">689<b>.</b> </p>
	<p class="paratype21">“mā tvaṃ bhāyi mahārāja, mā tvaṃ bhāyi rathesabha. </p>
	<p class="paratype22">ahaṃ taṃ mocayissāmi, macche jālagateriva. </p>
	<p class="paratype40">690<b>.</b> </p>
	<p class="paratype21">“mā tvaṃ bhāyi mahārāja, mā tvaṃ bhāyi rathesabha. </p>
	<p class="paratype22">ahaṃ taṃ mocayissāmi, sayoggabalavāhanaṃ. </p>
	<p class="paratype40">691<b>.</b> </p>
	<p class="paratype21">“mā tvaṃ bhāyi mahārāja, mā tvaṃ bhāyi rathesabha. </p>
	<p class="paratype22">pañcālaṃ vāhayissāmi, kākasenaṃva leḍḍunā. </p>
	<p class="paratype40">692<b>.</b> </p>
	<p class="paratype21">“adu paññā kimatthiyā, amacco vāpi tādiso. </p>
	<p class="paratype22">yo taṃ sambādhapakkhandaṃ, dukkhā na parimocaye”ti.</p>
	<p class="paratype03">tattha <b>ida</b>nti davaḍāhadaḍḍhe araññe ghanavassaṃ vassāpento viya naṃ assāsento idaṃ “mā tvaṃ bhāyi, mahārājā”tiādikaṃ vacanaṃ abravi. tattha <b>sanna</b>nti laggaṃ. <b>peḷābaddha</b>nti peḷāya abbhantaragataṃ sappaṃ. <b>pañcāla</b>nti etaṃ evaṃ mahantimpi pañcālarañño senaṃ. <b>vāhayissāmī</b>ti palāpessāmi . <b>adū</b>ti nāmatthe nipāto, paññā nāma kimatthiyāti attho. <b>amacco vāpi tādiso</b>ti tādiso paññāya sampanno amacco vāpi kimatthiyo, yo taṃ evaṃ maraṇasambādhappattaṃ dukkhā na parimocaye. mahārāja, ahaṃ paṭhamataraṃ āgacchanto nāma kimatthaṃ āgatoti maññasi. mā bhāyi, ahaṃ taṃ imamhā dukkhā mocayissāmīti assāsesi.</p>
	<p class="paratype03">sopi tassa vacanaṃ sutvā “idāni me jīvitaṃ laddhan”ti assāsaṃ paṭilabhi. bodhisattena sīhanāde kate sabbe ca tussiṃsu. atha naṃ senako pucchi “paṇḍita, tvaṃ sabbe amhe gahetvā gacchanto kenupāyena gamissasī”ti? “alaṅkataumaṅgena nessāmi, tumhe gamanasajjā hothā”ti vatvā umaṅgadvāravivaraṇatthaṃ yodhe āṇāpento gāthamāha — </p>
	<p class="paratype40">693<b>.</b> </p>
	<p class="paratype21">“etha māṇavā uṭṭhetha, mukhaṃ sodhetha sandhino. </p>
	<p class="paratype22">vedeho sahamaccehi, umaṅgena gamissatī”ti.</p>
	<p class="paratype03">tattha <b>māṇavā</b>ti taruṇādhivacanaṃ. <b>mukhaṃ sodhethā</b>ti umaṅgadvāraṃ vivaratha. <b>sandhino</b>ti gharasandhino ca dvāraṃ sodhetha, ekasatānaṃ sayanagabbhānaṃ dvāraṃ vivaratha, anekasatānaṃ dīpālayānaṃ dvāraṃ vivarathāti.</p>
	<p class="paratype03">te uṭṭhāya umaṅgadvāraṃ vivariṃsu. sakalo umaṅgo ekobhāso alaṅkatadevasabhā viya viroci. tamatthaṃ pakāsento satthā āha — </p>
	<p class="paratype40">694<b>.</b> </p>
	<p class="paratype21">“tassa taṃ vacanaṃ sutvā, paṇḍitassānucārino. </p>
	<p class="paratype22">umaṅgadvāraṃ vivariṃsu, yantayutte ca aggaḷe”ti.</p>
	<p class="paratype03">tattha <b>anucārino</b>ti veyyāvaccakarā. <b>yantayutte ca aggaḷe</b>ti sūcighaṭikasampannāni ca dvārakavāṭāni. </p>
	<p class="paratype01">te umaṅgadvāraṃ vivaritvā mahāsattassa ārocesuṃ. so rañño saññamadāsi “kālo, deva, pāsādā otarathā”ti. taṃ sutvā rājā otari. atha senako sīsato nāḷipaṭṭaṃ apanetvā sāṭakaṃ omuñcitvā kacchaṃ daḷhaṃ bandhi. atha naṃ mahāsatto disvā “senaka, kiṃ karosī”ti pucchi. “paṇḍita, umaṅgena gacchantehi nāma veṭhanaṃ mocetvā kacchaṃ daḷhaṃ bandhitvā gantabban”ti . “senaka, ‘umaṅgaṃ pavisanto onamitvā jaṇṇukehi patiṭṭhāya pavisissāmī’ti mā saññamakāsi. sace hatthinā gantukāmosi, hatthiṃ abhiruyha gacchāhi. sace assena gantukāmosi, assaṃ abhiruyha gacchāhi. ucco umaṅgo aṭṭhārasahatthubbedho visāladvāro, tvaṃ yathāruciyā alaṅkatappaṭiyatto rañño purato gacchāhī”ti āha. bodhisatto kira senakassa gamanaṃ purato vicāretvā rājānaṃ majjhe katvā sayaṃ pacchato ahosi. kiṃ kāraṇā? rājā alaṅkataumaṅgaṃ olokento mā saṇikaṃ agamāsīti. umaṅge mahājanassa yāgubhattakhādanīyādīni appamāṇāni ahesuṃ. te manussā khādantā pivantā umaṅgaṃ olokentā gacchanti. mahāsatto “yātha mahārāja, yātha mahārājā”ti codento pacchato yāti. rājā alaṅkatadevasabhaṃ viya umaṅgaṃ olokento yāti. tamatthaṃ pakāsento satthā āha — </p>
	<p class="paratype40">695<b>.</b> </p>
	<p class="paratype21">“purato senako yāti, pacchato ca mahosadho. </p>
	<p class="paratype22">majjhe ca rājā vedeho, amaccaparivārito”ti.</p>
	<p class="paratype03">rañño āgatabhāvaṃ ñatvā te māṇavā rājamātarañca deviñca puttañca dhītarañca umaṅgā nīharitvā mahāvisālamāḷake ṭhapesuṃ. rājāpi bodhisattena saddhiṃ umaṅgā nikkhami. te rājānañca paṇḍitañca disvā “nissaṃsayaṃ parahatthaṃ gatamhā, amhe gahetvā āgatehi paṇḍitassa purisehi bhavitabban”ti maraṇabhayatajjitā mahāviravaṃ viraviṃsu. cūḷanirājāpi kira vedeharañño palāyanabhayena gaṅgāto gāvutamattaṭṭhāne aṭṭhāsi. so sannisinnāya rattiyā tesaṃ viravaṃ sutvā “nandādeviyā viya saddo”ti vattukāmopi “kuhiṃ nandādeviṃ passissasī”ti parihāsabhayena na kiñci āha. mahāsatto pana tasmiṃ ṭhāne pañcālacandiṃ kumārikaṃ ratanarāsimhi ṭhapetvā abhisiñcitvā “mahārāja, tvaṃ imissā kāraṇā āgato, ayaṃ te aggamahesī hotū”ti āha. tīṇi nāvāsatāni upaṭṭhāpesuṃ, rājā visālamāḷakā otaritvā alaṅkatanāvaṃ abhiruhi. tepi cattāro khattiyā nāvaṃ abhiruhiṃsu. tamatthaṃ pakāsento satthā āha — </p>
	<p class="paratype40">696<b>.</b> </p>
	<p class="paratype21">“umaṅgā nikkhamitvāna, vedeho nāvamāruhi. </p>
	<p class="paratype22">abhiruḷhañca taṃ ñatvā, anusāsi mahosadho. </p>
	<p class="paratype40">697<b>.</b> </p>
	<p class="paratype21">“ayaṃ te sasuro deva, ayaṃ sassu janādhipa. </p>
	<p class="paratype22">yathā mātu paṭipatti, evaṃ te hotu sassuyā. </p>
	<p class="paratype40">698<b>.</b> </p>
	<p class="paratype21">“yathāpi niyako bhātā, saudariyo ekamātuko. </p>
	<p class="paratype22">evaṃ pañcālacando te, dayitabbo rathesabha. </p>
	<p class="paratype40">699<b>.</b> </p>
	<p class="paratype21">“ayaṃ pañcālacandī te, rājaputtī abhicchitā. </p>
	<p class="paratype22">kāmaṃ karohi te tāya, bhariyā te rathesabhā”ti.</p>
	<p class="paratype03">tattha <b>anusāsī</b>ti evaṃ kirassa ahosi “kadāci eso kujjhitvā cūḷanirañño mātaraṃ māreyya, abhirūpāya nandādeviyā saddhiṃ saṃvāsaṃ kappeyya, rājakumāraṃ vā māreyya, paṭiññamassa gaṇhissāmī”ti. tasmā <b>“ayaṃ te”</b>tiādīni vadanto anusāsi. tattha <b>ayaṃ te sasuro</b>ti ayaṃ tava sasurassa cūḷanirañño putto pañcālacandiyā kaniṭṭhabhātiko, ayaṃ te idāni sasuro. <b>ayaṃ sassū</b>ti ayaṃ imissā mātā nandādevī nāma tava sassu. <b>yathāmātū</b>ti yathā mātu puttā vattappaṭivattaṃ karonti, evaṃ te etissā hotu, balavatiṃ mātusaññaṃ paccupaṭṭhāpetvā mā naṃ kadāci lobhacittena olokehi. <b>niyako</b>ti ajjhattiko ekapitarā jāto. <b>ekamātuko</b>ti ekamātarā jāto. <b>dayitabbo</b>ti piyāyitabbo. <b>bhariyā</b>ti ayaṃ te bhariyā, mā etissā avamānaṃ akāsīti rañño paṭiññaṃ gaṇhi.</p>
	<p class="paratype03">rājāpi “sādhū”ti sampaṭicchi. rājamātaraṃ pana ārabbha kiñci na kathesi. kiṃ kāraṇā? tassā mahallakabhāveneva. idaṃ pana sabbaṃ bodhisatto tīre ṭhatvāva kathesi. atha naṃ rājā mahādukkhato muttatāya gantukāmo hutvā “tāta, tvaṃ tīre ṭhitova kathesī”ti vatvā gāthamāha — </p>
	<p class="paratype40">700<b>.</b> </p>
	<p class="paratype21">“āruyha nāvaṃ taramāno, kiṃ nu tīramhi tiṭṭhasi. </p>
	<p class="paratype22">kicchā muttāmha dukkhato, yāma dāni mahosadhā”ti.</p>
	<p class="paratype03">mahāsatto “deva, tumhehi saddhiṃ gamanaṃ nāma mayhaṃ ayuttan”ti vatvā āha — </p>
	<p class="paratype40">701<b>.</b> </p>
	<p class="paratype21">“nesa dhammo mahārāja, yohaṃ senāya nāyako. </p>
	<p class="paratype22">senaṅgaṃ parihāpetvā, attānaṃ parimocaye. </p>
	<p class="paratype40">702<b>.</b> </p>
	<p class="paratype21">“nivesanamhi te deva, senaṅgaṃ parihāpitaṃ. </p>
	<p class="paratype22">taṃ dinnaṃ brahmadattena, ānayissaṃ rathesabhā”ti.</p>
	<p class="paratype03">tattha <b>dhammo</b>ti sabhāvo. <b>nivesanamhī</b>ti taṃ nagaraṃ sandhāyāha. <b>parimocaye</b>ti parimoceyyaṃ. <b>parihāpita</b>nti chaḍḍitaṃ. tesu hi manussesu dūramaggaṃ āgatattā keci kilantā niddaṃ okkantā keci khādantā pivantā amhākaṃ nikkhantabhāvampi na jāniṃsu, keci gilānā. mayā saddhiṃ cattāro māse kammaṃ katvā mama upakārakā manussā cettha bahū, na sakkā mayā ekamanussampi chaḍḍetvā gantuṃ, ahaṃ pana nivattitvā sabbampi taṃ tava senaṃ brahmadattena dinnaṃ appaṭividdhaṃ ānessāmi. tumhe, mahārāja, katthaci avilambantā sīghaṃ gacchatha. mayā evā antarāmagge hatthivāhanādīni ṭhapitāni, kilantakilantāni pahāya samatthasamatthehi sīghaṃ mithilameva pavisathāti.</p>
	<p class="paratype03">tato rājā gāthamāha — </p>
	<p class="paratype40">703<b>.</b> </p>
	<p class="paratype21">“appaseno mahāsenaṃ, kathaṃ viggayha ṭhassasi. </p>
	<p class="paratype22">dubbalo balavantena, vihaññissasi paṇḍitā”ti.</p>
	<p class="paratype03">tattha <b>viggayhā</b>ti parippharitvā. <b>vihaññissasī</b>ti haññissasi.</p>
	<p class="paratype03">tato bodhisatto āha — </p>
	<p class="paratype40">704<b>.</b> </p>
	<p class="paratype21">“appasenopi ce mantī, mahāsenaṃ amantinaṃ. </p>
	<p class="paratype22">jināti rājā rājāno, ādiccovudayaṃ taman”ti.</p>
	<p class="paratype03">tattha <b>mantī</b>ti mantāya samannāgato paññavā upāyakusalo. <b>amantina</b>nti anupāyakusalaṃ jināti, paññavā duppaññaṃ jināti. <b>rājā rājāno</b>ti ekopi ca evarūpo rājā bahūpi duppaññarājāno jinātiyeva. yathā kinti? <b>ādiccovudayaṃ tama</b>nti, yathā ādicco udayanto tamaṃ viddhaṃsetvā ālokaṃ dasseti, evaṃ jināti ceva sūriyo viya virocati ca.</p>
	<p class="paratype03">idaṃ vatvā mahāsatto rājānaṃ “gacchatha tumhe”ti vanditvā uyyojesi. so “mutto vatamhi amittahatthato, imissā ca laddhattā manorathopi me matthakaṃ patto”ti bodhisattassa guṇe āvajjetvā uppannapītipāmojjo paṇḍitassa guṇe senakassa kathento gāthamāha — </p>
	<p class="paratype40">705<b>.</b> </p>
	<p class="paratype21">“susukhaṃ vata saṃvāso, paṇḍitehīti senaka. </p>
	<p class="paratype27">pakkhīva pañjare baddhe, macche jālagateriva. </p>
	<p class="paratype22">amittahatthattagate, mocayī no mahosadho”ti.</p>
	<p class="paratype03">tattha <b>susukhaṃ vatā</b>ti atisukhaṃ vata idaṃ, yo saṃvāso paṇḍitehi. <b>itī</b>ti kāraṇatthe nipāto. idaṃ vuttaṃ hoti — yasmā amittahatthagate mocayi no mahosadho, tasmā, senaka, vadāmi. susukhaṃ vata idaṃ, yo esa paṇḍitehi saṃvāsoti.</p>
	<p class="paratype03">taṃ sutvā senakopi paṇḍitassa guṇe kathento āha — </p>
	<p class="paratype40">706<b>.</b> </p>
	<p class="paratype21">“evametaṃ mahārāja, paṇḍitā hi sukhāvahā. </p>
	<p class="paratype27">pakkhīva pañjare baddhe, macche jālagateriva. </p>
	<p class="paratype22">amittahatthattagate, mocayī no mahosadho”ti.</p>
	<p class="paratype03">atha vedeharājā nadiṃ uttaritvā yojanantare yojanantare mahāsattena kāritagāmaṃ sampatto. tatrassa bodhisattena ṭhapitamanussā hatthivāhanādīni ceva annapānādīni ca adaṃsu. so kilante hatthiassarathādayo ṭhapetvā itare ādāya tehi saddhiṃ aññaṃ gāmaṃ pāpuṇi. etenupāyena yojanasatikaṃ maggaṃ atikkamitvā punadivase pātova mithilaṃ pāvisi. mahāsattopi umaṅgadvāraṃ gantvā attanā sannaddhakhaggaṃ omuñcitvā umaṅgadvāre vālukaṃ viyūhitvā ṭhapesi. ṭhapetvā ca pana umaṅgaṃ pavisitvā umaṅgena gantvā nagaraṃ pavisitvā pāsādaṃ abhiruyha gandhodakena nhatvā nānaggarasabhojanaṃ bhuñjitvā sayanavaragato “manoratho me matthakaṃ patto”ti āvajjento nipajji. atha tassā rattiyā accayena cūḷanirājā senaṅgaṃ vicārayamāno taṃ nagaraṃ upāgami. tamatthaṃ pakāsento satthā āha — </p>
	<p class="paratype40">707<b>.</b> </p>
	<p class="paratype21">“rakkhitvā kasiṇaṃ rattiṃ, cūḷaneyyo mahabbalo. </p>
	<p class="paratype22">udentaṃ aruṇuggasmiṃ, upakāriṃ upāgami. </p>
	<p class="paratype40">708<b>.</b> </p>
	<p class="paratype21">“āruyha pavaraṃ nāgaṃ, balavantaṃ saṭṭhihāyanaṃ. </p>
	<p class="paratype22">rājā avoca pañcālo, cūḷaneyyo mahabbalo. </p>
	<p class="paratype40">709<b>.</b> </p>
	<p class="paratype21">“sannaddho maṇivammena, saramādāya pāṇinā. </p>
	<p class="paratype22">pesiye ajjhabhāsittha, puthugumbe samāgate”ti.</p>
	<p class="paratype03">tattha <b>kasiṇa</b>nti sakalaṃ nissesaṃ. <b>udenta</b>nti udente. <b>upakāri</b>nti pañcālanagaraṃ upādāya mahāsattenakāritattā “upakārī”ti laddhanāmakaṃ taṃ nagaraṃ upāgami. <b>avocā</b>ti attano senaṃ avoca. <b>pesiye</b>ti attano pesanakārake. <b>ajjhabhāsitthā</b>ti adhiabhāsittha, puretarameva abhāsittha, <b>puthugumbe</b>ti bahūsu sippesu patiṭṭhite anekasippajānanaketi.</p>
	<p class="paratype03">idāni te sarūpato dassetumāha — </p>
	<p class="paratype40">710<b>.</b> </p>
	<p class="paratype21">“hatthārohe anīkaṭṭhe, rathike pattikārake. </p>
	<p class="paratype22">upāsanamhi katahatthe, vālavedhe samāgate”ti.</p>
	<p class="paratype03">tattha <b>upāsanamhī</b>ti dhanusippe. <b>katahatthe</b>ti avirajjhanavedhitāya sampannahatthe.</p>
	<p class="paratype03">idāni rājā vedehaṃ jīvaggāhaṃ gaṇhāpetuṃ āṇāpento āha — </p>
	<p class="paratype40">711<b>.</b> </p>
	<p class="paratype21">“pesetha kuñjare dantī, balavante saṭṭhihāyane. </p>
	<p class="paratype22">maddantu kuñjarā nagaraṃ, vedehena sumāpitaṃ. </p>
	<p class="paratype40">712<b>.</b> </p>
	<p class="paratype21">“vacchadantamukhā setā, tikkhaggā aṭṭhivedhino. </p>
	<p class="paratype22">paṇunnā dhanuvegena, sampatantutarītarā. </p>
	<p class="paratype40">713<b>.</b> </p>
	<p class="paratype21">“māṇavā vammino sūrā, citradaṇḍayutāvudhā. </p>
	<p class="paratype22">pakkhandino mahānāgā, hatthīnaṃ hontu sammukhā. </p>
	<p class="paratype40">714<b>.</b> </p>
	<p class="paratype21">“sattiyo teladhotāyo, accimantā pabhassarā. </p>
	<p class="paratype22">vijjotamānā tiṭṭhantu, sataraṃsīva tārakā. </p>
	<p class="paratype40">715<b>.</b> </p>
	<p class="paratype21">“āvudhabalavantānaṃ, guṇikāyūradhārinaṃ. </p>
	<p class="paratype27">etādisānaṃ yodhānaṃ, saṅgāme apalāyinaṃ. </p>
	<p class="paratype22">vedeho kuto muccissati, sace pakkhīva kāhiti. </p>
	<p class="paratype40">716<b>.</b> </p>
	<p class="paratype21">“tiṃsa me purisanāvutyo, sabbevekekaniccitā. </p>
	<p class="paratype22">yesaṃ samaṃ na passāmi, kevalaṃ mahīmaṃ caraṃ. </p>
	<p class="paratype40">717<b>.</b> </p>
	<p class="paratype21">“nāgā ca kappitā dantī, balavanto saṭṭhihāyanā. </p>
	<p class="paratype22">yesaṃ khandhesu sobhanti, kumārā cārudassanā. </p>
	<p class="paratype40">718<b>.</b> </p>
	<p class="paratype21">“pītālaṅkārā pītavasanā, pītuttaranivāsanā. </p>
	<p class="paratype22">nāgakhandhesu sobhanti, devaputtāva nandane. </p>
	<p class="paratype40">719<b>.</b> </p>
	<p class="paratype21">“pāṭhīnavaṇṇā nettiṃsā, teladhotā pabhassarā. </p>
	<p class="paratype22">niṭṭhitā naradhīrebhi, samadhārā sunissitā. </p>
	<p class="paratype40">720<b>.</b> </p>
	<p class="paratype21">“vellālino vītamalā, sikkāyasamayā daḷā. </p>
	<p class="paratype22">gahitā balavantebhi, suppahārappahāribhi. </p>
	<p class="paratype40">721<b>.</b> </p>
	<p class="paratype21">“suvaṇṇatharusampannā, lohitakacchupadhāritā. </p>
	<p class="paratype22">vivattamānā sobhanti, vijjūvabbhaghanantare. </p>
	<p class="paratype40">722<b>.</b> </p>
	<p class="paratype21">“paṭākā vammino sūrā, asicammassa kovidā. </p>
	<p class="paratype22">dhanuggahā sikkhitarā, nāgakhandhe nipātino. </p>
	<p class="paratype40">723<b>.</b> </p>
	<p class="paratype21">“etādisehi parikkhitto, natthi mokkho ito tava. </p>
	<p class="paratype22">pabhāvaṃ te na passāmi, yena tvaṃ mithilaṃ vaje”ti.</p>
	<p class="paratype03">tattha <b>dantī</b>ti sampannadante. <b>vacchadantamukhā</b>ti nikhādanasadisamukhā. <b>paṇunnā</b>ti vissaṭṭhā. <b>sampatantutarītarā</b>ti evarūpā sarā itarītarā sampatantu samāgacchantu. ghanameghavassaṃ viya saravassaṃ vassathāti āṇāpesi. <b>māṇavā</b>ti taruṇayodhā. <b>vammino</b>ti vammahatthā. <b>citradaṇḍayutāvudhā</b>ti citradaṇḍayuttehi āvudhehi samannāgatā. <b>pakkhandino</b>ti saṅgāmapakkhandikā. <b>mahānāgā</b>ti mahānāgesu koñcanādaṃ katvā āgacchantesupi niccalā ṭhatvā tesaṃ dante gahetvā luñcituṃ samatthā yodhā. <b>sataraṃsīva tārakā</b>ti sataraṃsī viya osadhitārakā. <b>āvudhabalavantāna</b>nti āvudhabalena yuttānaṃ samannāgatānaṃ. <b>guṇikāyūradhārina</b>nti guṇi vuccati kavacaṃ, kavacāni ceva kāyūrābharaṇāni ca dhārentānaṃ, kavacasaṅkhātāni vā kāyūrāni dhārentānaṃ. <b>sace pakkhīva kāhitī</b>ti sacepi pakkhī viya ākāse pakkhandanaṃ karissati, tathāpi kiṃ muccissatīti vadati.</p>
	<p class="paratype03"><b>tiṃsa me purisanāvutyo</b>ti purisānaṃ tiṃsasahassāni navutisatāni tiṃsanāvutyoti vuccanti. <b>sabbevekekaniccitā</b>ti ettakā mayhaṃ paresaṃ hatthato āvudhaṃ gahetvā paccāmittānaṃ sīsapātanasamatthā ekekaṃ vicinitvā gahitā anivattino yodhāti dasseti. <b>kevalaṃ mahīmaṃ cara</b>nti sakalampi imaṃ mahiṃ caranto yesaṃ samaṃ sadisaṃ na passāmi, kuto uttaritaraṃ, teyeva me yodhā ettakāti dasseti. <b>cārudassanā</b>ti cāru vuccati suvaṇṇaṃ, suvaṇṇavaṇṇāti attho. <b>pītālaṅkārā</b>ti pītavaṇṇasuvaṇṇālaṅkārā. <b>pītavasanā</b>ti pītavaṇṇasuvaṇṇavatthā. <b>pītuttaranivāsanā</b>ti pītauttarāsaṅganivatthā. <b>pāṭhīnavaṇṇā</b>ti pāsāṇamacchasadisā. <b>nettiṃsā</b>ti khaggā. <b>naradhīrebhī</b>ti paṇḍitapurisehi. <b>sunissitā</b>ti sunisitā atitikhiṇā.</p>
	<p class="paratype03"><b>vellālino</b>ti ṭhitamajjhanhike sūriyo viya vijjotamānā. <b>sikkāyasamayā</b>ti satta vāre koñcasakuṇe khādāpetvā gahitena sikkāyasena katā. <b>suppahārappahāribhī</b>ti daḷhappahārehi yodhehi. <b>lohitakacchupadhāritā</b>ti lohitavaṇṇāya kosiyā samannāgatā. <b>paṭākā</b>ti ākāse parivattanasamatthā. <b>sūrā</b>ti jātisūrā. asicammassa <b>kovidā</b>ti etesaṃ gahaṇe kusalā. <b>dhanuggahā</b>ti dhanuggahakā. <b>sikkhitarā</b>ti etasmiṃ dhanuggahaṇe ativiya sikkhitā. <b>nāgakhandhe nipātino</b>ti hatthikkhandhe khaggena chinditvā nipātanasamatthā. <b>natthi mokkho</b>ti ambho, vedeha, tvaṃ paṭhamaṃ tāva gahapatiputtassānubhāvena muttosi, idāni pana natthi tava mokkhoti vadati. <b>pabhāvaṃ te</b>ti idāni te rājānubhāvaṃ na passāmi, yena tvaṃ mithilaṃ gamissasi khippaṃ, jāle paviṭṭhamaccho viya jātosīti.</p>
	<p class="paratype03">cūḷanirājā vedehaṃ tajjento “idāni naṃ gaṇhissāmī”ti vajiraṅkusena nāgaṃ codento “gaṇhatha, bhindatha, vijjhathā”ti senaṃ āṇāpento upakārinagaraṃ avattharanto viya upāgami. atha naṃ mahāsattassa upanikkhittakapurisā “ko jānāti, kiṃ bhavissatī”ti attano upaṭṭhāke gahetvā parivārayiṃsu. tasmiṃ khaṇe bodhisatto sirisayanā vuṭṭhāya katasarīrappaṭijaggano bhuttapātarāso alaṅkatappaṭiyatto satasahassagghanakaṃ kāsikavatthaṃ nivāsetvā rattakambalaṃ ekaṃse karitvā sattaratanavicittaṃ valañjanadaṇḍakaṃ ādāya suvaṇṇapādukaṃ āruyha devaccharāya viya alaṅkataitthiyā vālabījaniyā bījiyamāno alaṅkatapāsāde sīhapañjaraṃ vivaritvā cūḷanirañño attānaṃ dassento sakkadevarājalīlāya aparāparaṃ caṅkami. cūḷanirājāpi tassa rūpasiriṃ oloketvā cittaṃ pasādetuṃ nāsakkhi, “idāni naṃ gaṇhissāmī”ti turitaturitova hatthiṃ pesesi. paṇḍito cintesi “ayaṃ ‘vedeho me laddho’ti saññāya turitaturitova āgacchati, na jānāti attano puttadāraṃ gahetvā amhākaṃ rañño gatabhāvaṃ, suvaṇṇādāsasadisaṃ mama mukhaṃ dassetvā kathessāmi tena saddhin”ti. so vātapāne ṭhitova madhurassaraṃ nicchāretvā tena saddhiṃ kathento āha — </p>
	<p class="paratype40">724<b>.</b> </p>
	<p class="paratype21">“kiṃ nu santaramānova, nāgaṃ pesesi kuñjaraṃ. </p>
	<p class="paratype22">pahaṭṭharūpo āpatasi, siddhatthosmīti maññasi. </p>
	<p class="paratype40">725<b>.</b> </p>
	<p class="paratype21">“oharetaṃ dhanuṃ cāpaṃ, khurappaṃ paṭisaṃhara. </p>
	<p class="paratype22">oharetaṃ subhaṃ vammaṃ, veḷuriyamaṇisanthatan”ti.</p>
	<p class="paratype03">tattha <b>kuñjara</b>nti seṭṭhaṃ. <b>pahaṭṭharūpo</b>ti haṭṭhatuṭṭhacitto somanassajāto. <b>āpatasī</b>ti āgacchasi. <b>siddhatthosmī</b>ti nipphannatthosmi, manoratho me matthakaṃ pattoti maññasi. <b>ohareta</b>nti imaṃ cāpasaṅkhātaṃ dhanuṃ ohara, avahara, chaḍḍehi, ko nu te etenattho. <b>paṭisaṃharā</b>ti apanetvā aññassa vā dehi, paṭicchanne vā ṭhāne ṭhapehi, kiṃ khurappena karissasi. <b>vamma</b>nti etaṃ vammampi apanehi. idaṃ tayā hiyyo paṭimukkaṃ bhavissati, chaḍḍehi naṃ, mā te sarīraṃ uppaṇḍukaṃ ahosi, akilametvā pātova nagaraṃ pavisāhīti raññā saddhiṃ keḷimakāsi.</p>
	<p class="paratype03">so tassa vacanaṃ sutvā “gahapatiputto mayā saddhiṃ keḷiṃ karoti, ajja te kattabbaṃ jānissāmī”ti taṃ tajjento gāthamāha — </p>
	<p class="paratype40">726<b>.</b> </p>
	<p class="paratype21">“pasannamukhavaṇṇosi, mhitapubbañca bhāsasi. </p>
	<p class="paratype22">hoti kho maraṇakāle, edisī vaṇṇasampadā”ti.</p>
	<p class="paratype03">tattha <b>mhitapubbañcā</b>ti paṭhamaṃ mhitaṃ katvā pacchā bhāsanto mhitapubbameva bhāsasi, maṃ kismiñci na gaṇesi. <b>hoti kho</b>ti maraṇakāle nāma vaṇṇasampadā hotiyeva, tasmā tvaṃ virocasi, ajja te sīsaṃ chinditvā jayapānaṃ pivissāmāti.</p>
	<p class="paratype03">evaṃ tassa tena saddhiṃ kathanakāle mahābalakāyo mahāsattassa rūpasiriṃ disvā “ambho, amhākaṃ rājā mahosadhapaṇḍitena saddhiṃ manteti, kiṃ nu kho kathesi, etesaṃ kathaṃ suṇissāmā”ti rañño santikameva agamāsi. paṇḍitopi tassa kathaṃ sutvā “na maṃ ‘mahosadhapaṇḍito’ti jānāsi. nāhaṃ attānaṃ māretuṃ dassāmi, manto te, deva, bhinno, kevaṭṭena ca tayā ca hadayena cintitaṃ na jātaṃ, mukhena kathitameva jātan”ti pakāsento āha — </p>
	<p class="paratype40">727<b>.</b> </p>
	<p class="paratype21">moghaṃ te gajjitaṃ rāja, bhinnamantosi khattiya. </p>
	<p class="paratype22">duggaṇhosi tayā rājā, khaḷuṅkeneva sindhavo. </p>
	<p class="paratype40">728<b>.</b> </p>
	<p class="paratype21">“tiṇṇo hiyyo rājā gaṅgaṃ, sāmacco saparijjano. </p>
	<p class="paratype22">haṃsarājaṃ yathā dhaṅko, anujjavaṃ patissasī”ti.</p>
	<p class="paratype03">tattha <b>bhinnamantosī</b>ti yo tayā kevaṭṭena saddhiṃ sayanagabbhe manto gahito, taṃ mantaṃ na jānātīti mā saññaṃ kari, pageva so mayā ñāto, bhinnamanto asi jāto. <b>duggaṇhosi tayā</b>ti mahārāja, tayā amhākaṃ rājā assakhaḷuṅkena sindhavo viya duggaṇhosi, khaḷuṅkaṃ āruḷhena javasampannaṃ ājānīyaṃ āruyha gacchanto viya gahetuṃ na sakkāti attho. khaḷuṅko viya hi kevaṭṭo, taṃ āruḷhapuriso viya tvaṃ, javasampanno sindhavo viya ahaṃ, taṃ āruḷhapuriso viya amhākaṃ rājāti dasseti. <b>tiṇṇo hiyyo</b>ti hiyyova uttiṇṇo. so ca kho sāmacco saparijano, na ekakova palāyitvā gato. <b>anujjava</b>nti sace pana tvaṃ taṃ anujavissasi anubandhissasi, atha yathā suvaṇṇahaṃsarājaṃ anujavanto dhaṅko antarāva patissati, evaṃ patissasi, antarāva vināsaṃ pāpuṇissasīti vadati.</p>
	<p class="paratype03">idāni so achambhitakesarasīho viya udāharaṇaṃ āharanto āha — </p>
	<p class="paratype40">729<b>.</b> </p>
	<p class="paratype21">“siṅgālā rattibhāgena, phullaṃ disvāna kiṃsukaṃ. </p>
	<p class="paratype22">maṃsapesīti maññantā, paribyūḷhā migādhamā. </p>
	<p class="paratype40">730<b>.</b> </p>
	<p class="paratype21">“vītivattāsu rattīsu, uggatasmiṃ divākare. </p>
	<p class="paratype22">kiṃ sukaṃ phullitaṃ disvā, āsacchinnā migādhamā. </p>
	<p class="paratype40">731<b>.</b> </p>
	<p class="paratype21">“evameva tuvaṃ rāja, vedehaṃ parivāriya. </p>
	<p class="paratype22">āsacchinno gamissasi, siṅgālā kiṃsukaṃ yathā”ti.</p>
	<p class="paratype03">tattha <b>disvānā</b>ti candālokena oloketvā. <b>paribyūḷhā</b>ti pātova maṃsapesiṃ khāditvā gamissāmāti parivāretvā aṭṭhaṃsu. <b>vītivattāsū</b>ti te yāsu yāsu rattīsu evaṃ aṭṭhaṃsu, tāsu tāsu rattīsu atītāsu. <b>disvā</b>ti sūriyālokena kiṃsukaṃ disvā “na idaṃ maṃsan”ti ñatvā chinnāsā hutvā palāyiṃsu. <b>siṅgālā</b>ti yathā siṅgālā kiṃsukaṃ parivāretvā āsacchinnā gatā, evaṃ tuvampi idha vedeharañño natthibhāvaṃ ñatvā āsacchinno hutvā gamissasi, senaṃ gahetvā palāyissasīti dīpeti.</p>
	<p class="paratype03">rājā tassa achambhitavacanaṃ sutvā cintesi “ayaṃ gahapatiputto atisūro hutvā kathesi, nissaṃsayaṃ vedeho palāto bhavissatī”ti. so ativiya kujjhitvā “pubbe mayaṃ gahapatiputtaṃ nissāya udarasāṭakassapi assāmikā jātā, idāni tena amhākaṃ hatthagato paccāmitto palāpito, bahussa vata no anatthassa kārako, ubhinnaṃ kattabbakāraṇaṃ imasseva karissāmī”ti tassa kāraṇaṃ kātuṃ āṇāpento āha — </p>
	<p class="paratype40">732<b>.</b> </p>
	<p class="paratype21">“imassa hatthe pāde ca, kaṇṇanāsañca chindatha. </p>
	<p class="paratype22">yo me amittaṃ hatthagataṃ, vedehaṃ parimocayi. </p>
	<p class="paratype40">733<b>.</b> </p>
	<p class="paratype21">“imaṃ maṃsaṃva pātabyaṃ, sūle katvā pacantu naṃ. </p>
	<p class="paratype22">yo me amittaṃ hatthagataṃ, vedehaṃ parimocayi. </p>
	<p class="paratype40">734<b>.</b> </p>
	<p class="paratype21">“yathāpi āsabhaṃ cammaṃ, pathabyā vitanīyati. </p>
	<p class="paratype22">sīhassa atho byagghassa, hoti saṅkusamāhataṃ. </p>
	<p class="paratype40">735<b>.</b> </p>
	<p class="paratype21">“evaṃ taṃ vitanitvāna, vedhayissāmi sattiyā. </p>
	<p class="paratype22">yo me amittaṃ hatthagataṃ, vedehaṃ parimocayī”ti.</p>
	<p class="paratype03">tattha <b>pātabya</b>nti pācayitabbaṃ pacitabbayuttakaṃ migādīnaṃ maṃsaṃ viya imaṃ gahapatiputtaṃ sūle āvuṇitvā pacantu. <b>sīhassa atho byagghassā</b>ti etesañca yathā cammaṃ saṅkusamāhataṃ hoti, evaṃ hotu. <b>vedhayissāmī</b>ti vijjhāpessāmi.</p>
	<p class="paratype03">taṃ sutvā mahāsatto hasitaṃ katvā “ayaṃ rājā attano deviyā ca bandhavānañca mayā mithilaṃ pahitabhāvaṃ na jānāti, tena me imaṃ kammakāraṇaṃ vicāreti, kodhavasena kho pana maṃ usunā vā vijjheyya, aññaṃ vā attano ruccanakaṃ kareyya, sokāturaṃ imaṃ vedanāppattaṃ katvā hatthipiṭṭheyeva visaññiṃ naṃ nipajjāpetuṃ taṃ kāraṇaṃ ārocessāmī”ti cintetvā āha — </p>
	<p class="paratype40">736<b>.</b> </p>
	<p class="paratype21">“sace me hatthe pāde ca, kaṇṇanāsañca checchasi. </p>
	<p class="paratype22">evaṃ pañcālacandassa, vedeho chedayissati. </p>
	<p class="paratype40">737<b>.</b> </p>
	<p class="paratype21">“sace me hatthe pāde ca, kaṇṇanāsañca checchasi. </p>
	<p class="paratype22">evaṃ pañcālacandiyā, vedeho chedayissati. </p>
	<p class="paratype40">738<b>.</b> </p>
	<p class="paratype21">“sace me hatthe pāde ca, kaṇṇanāsañca checchasi. </p>
	<p class="paratype22">evaṃ nandāya deviyā, vedeho chedayissati. </p>
	<p class="paratype40">739<b>.</b> </p>
	<p class="paratype21">“sace me hatthe pāde ca, kaṇṇanāsañca checchasi. </p>
	<p class="paratype22">evaṃ te puttadārassa, vedeho chedayissati. </p>
	<p class="paratype40">740<b>.</b> </p>
	<p class="paratype21">“sace maṃsaṃva pātabyaṃ, sūle katvā pacissasi. </p>
	<p class="paratype22">evaṃ pañcālacandassa, vedeho pācayissati. </p>
	<p class="paratype40">741<b>.</b> </p>
	<p class="paratype21">“sace maṃsaṃva pātabyaṃ, sūle katvā pacissasi. </p>
	<p class="paratype22">evaṃ pañcālacandiyā, vedeho pācayissati. </p>
	<p class="paratype40">742<b>.</b> </p>
	<p class="paratype21">“sace maṃsaṃva pātabyaṃ, sūle katvā pacissasi. </p>
	<p class="paratype22">evaṃ nandāya deviyā, vedeho pācayissati. </p>
	<p class="paratype40">743<b>.</b> </p>
	<p class="paratype21">“sace maṃsaṃva pātabyaṃ, sūle katvā pacissasi. </p>
	<p class="paratype22">evaṃ te puttadārassa, vedeho pācayissati. </p>
	<p class="paratype40">744<b>.</b> </p>
	<p class="paratype21">“sace maṃ vitanitvāna, vedhayissasi sattiyā. </p>
	<p class="paratype22">evaṃ pañcālacandassa, vedeho vedhayissati. </p>
	<p class="paratype40">745<b>.</b> </p>
	<p class="paratype21">“sace maṃ vitanitvāna, vedhayissasi sattiyā. </p>
	<p class="paratype22">evaṃ pañcālacandiyā, vedeho vedhayissati. </p>
	<p class="paratype40">746<b>.</b> </p>
	<p class="paratype21">“sace maṃ vitanitvāna, vedhayissasi sattiyā. </p>
	<p class="paratype22">evaṃ nandāya deviyā, vedeho vedhayissati. </p>
	<p class="paratype40">747<b>.</b> </p>
	<p class="paratype21">“sace maṃ vitanitvāna, vedhayissasi sattiyā. </p>
	<p class="paratype21">evaṃ te puttadārassa, vedeho vedhayissati. </p>
	<p class="paratype22">evaṃ no mantitaṃ raho, vedehena mayā saha. </p>
	<p class="paratype40">748<b>.</b> </p>
	<p class="paratype21">“yathāpi palasataṃ cammaṃ, kontimantāsuniṭṭhitaṃ. </p>
	<p class="paratype22">upeti tanutāṇāya, sarānaṃ paṭihantave. </p>
	<p class="paratype40">749<b>.</b> </p>
	<p class="paratype21">“sukhāvaho dukkhanudo, vedehassa yasassino. </p>
	<p class="paratype22">matiṃ te paṭihaññāmi, usuṃ palasatena vā”ti.</p>
	<p class="paratype03">tattha <b>chedayissatī</b>ti “paṇḍitassa kira cūḷaninā hatthapādā chinnā”ti sutvāva chedayissati. <b>puttadārassā</b>ti mama ekassa chindanapaccayā tava dvinnaṃ puttānañceva aggamahesiyā cāti tiṇṇampi janānaṃ amhākaṃ rājā chedayissati. <b>evaṃ no mantitaṃ raho</b>ti mahārāja, mayā ca vedeharājena ca evaṃ rahasi mantitaṃ “yaṃ yaṃ idha mayhaṃ cūḷanirājā kāreti, taṃ taṃ tattha tassa puttadārānaṃ kātabban”ti. <b>palasata</b>nti palasatappamāṇaṃ bahū khāre khādāpetvā mudubhāvaṃ upanītaṃ cammaṃ. <b>kontimantāsuniṭṭhita</b>nti kontimantā vuccati cammakārasatthaṃ, tāya kantanalikhitānaṃ vasena katattā suṭṭhu niṭṭhitaṃ. <b>tanutāṇāyā</b>ti yathā taṃ cammaṃ saṅgāme sarānaṃ paṭihantave sarīratāṇaṃ upeti, sare paṭihanitvā sarīraṃ rakkhati. <b>sukhāvaho</b>ti mahārāja, ahampi amhākaṃ rañño paccāmittānaṃ vāraṇatthena taṃ saraparittāṇacammaṃ viya sukhāvaho. <b>dukkhanudo</b>ti kāyikasukhacetasikasukhañca āvahāmi, dukkhañca nudemi. <b>mati</b>nti tasmā tava matiṃ paññaṃ usuṃ tena palasatacammena viya attano matiyā paṭihanissāmīti.</p>
	<p class="paratype03">taṃ sutvā rājā cintesi “gahapatiputto kiṃ katheti, yathā kira ahaṃ etassa karissāmi, evaṃ vedeharājā mama puttadārānaṃ kammakāraṇaṃ karissati, na jānāti mama puttadārānaṃ ārakkhassa susaṃvihitabhāvaṃ, ‘idāni māressatī’ti maraṇabhayena vilapati, nāssa vacanaṃ saddahāmī”ti. mahāsatto “ayaṃ maṃ maraṇabhayena kathetīti maññati, jānāpessāmi nan”ti cintetvā āha — </p>
	<p class="paratype40">750<b>.</b> </p>
	<p class="paratype21">“iṅgha passa mahārāja, suññaṃ antepuraṃ tava. </p>
	<p class="paratype27">orodhā ca kumārā ca, tava mātā ca khattiya. </p>
	<p class="paratype22">umaṅgā nīharitvāna, vedehassupanāmitā”ti.</p>
	<p class="paratype03">tattha <b>umaṅgā</b>ti mahārāja, mayā attano māṇave pesetvā pāsādā otarāpetvā jaṅghaumaṅgena āharāpetvā mahāumaṅgā nīharitvā bandhavā te vedehassa upanāmitāti.</p>
	<p class="paratype03">taṃ sutvā rājā cintesi “paṇḍito ativiya daḷhaṃ katvā katheti, mayā ca rattibhāge gaṅgāpasse nandādeviyā saddo viya suto, mahāpañño paṇḍito kadāci saccaṃ bhaṇeyyā”ti. so uppannabalavasokopi satiṃ upaṭṭhāpetvā asocanto viya ekaṃ amaccaṃ pakkosāpetvā jānanatthāya pesento imaṃ gāthamāha — </p>
	<p class="paratype40">751<b>.</b> </p>
	<p class="paratype21">“iṅgha antepuraṃ mayhaṃ, gantvāna vicinātha naṃ. </p>
	<p class="paratype22">yathā imassa vacanaṃ, saccaṃ vā yadi vā musā”ti.</p>
	<p class="paratype03">so saparivāro rājanivesanaṃ gantvā dvāraṃ vivaritvā anto pavisitvā hatthapāde bandhitvā mukhañca pidahitvā nāgadantakesu olaggite antepurapālake ca khujjavāmanakādayo ca bhājanāni bhinditvā tattha tattha vippakiṇṇakhādanīyabhojanīyañca ratanagharadvārāni vivaritvā kataratanavilopaṃ vivaṭadvāraṃ sirigabbhañca yathāvivaṭehi eva vātapānehi pavisitvā caramānaṃ kākagaṇañca chaḍḍitagāmasadisaṃ susānabhūmiyaṃ viya ca nissirikaṃ rājanivesanañca disvā punāgantvā rañño ārocento āha — </p>
	<p class="paratype40">752<b>.</b> </p>
	<p class="paratype21">“evametaṃ mahārāja, yathā āha mahosadho. </p>
	<p class="paratype22">suññaṃ antepuraṃ sabbaṃ, kākapaṭṭanakaṃ yathā”ti.</p>
	<p class="paratype03">tattha <b>kākapaṭṭanakaṃ yathā</b>ti macchagandhena āgatehi kākagaṇehi samākiṇṇo samuddatīre chaḍḍitagāmako viya.</p>
	<p class="paratype03">taṃ sutvā rājā catunnaṃ janānaṃ piyavippayogasambhavena sokena kampamāno “idaṃ mama dukkhaṃ gahapatiputtaṃ nissāya uppannan”ti daṇḍena ghaṭṭito āsīviso viya bodhisattassa ativiya kujjhi. mahāsatto tassākāraṃ disvā “ayaṃ rājā mahāyaso kadāci kodhavasena ‘kiṃ mama etehī’ti khattiyamānena maṃ viheṭheyya, yaṃnūnāhaṃ nandādeviṃ iminā adiṭṭhapubbaṃ viya karonto tassā sarīravaṇṇaṃ vaṇṇeyyaṃ. atha so taṃ anussaritvā ‘sacāhaṃ mahosadhaṃ māressāmi, evarūpaṃ itthiratanaṃ na labhissāmi, amārento puna taṃ labhissāmī’ti attano bhariyāya sinehena na kiñci mayhaṃ karissatī”ti cintetvā attano anurakkhaṇatthaṃ pāsāde ṭhitova rattakambalantarā suvaṇṇavaṇṇaṃ bāhuṃ nīharitvā tassā gatamaggācikkhanavasena vaṇṇento āha — </p>
	<p class="paratype40">753<b>.</b> </p>
	<p class="paratype21">“ito gatā mahārāja, nārī sabbaṅgasobhanā. </p>
	<p class="paratype22">kosambaphalakasussoṇī, haṃsagaggarabhāṇinī. </p>
	<p class="paratype40">754<b>.</b> </p>
	<p class="paratype21">“ito nītā mahārāja, nārī sabbaṅgasobhanā. </p>
	<p class="paratype22">koseyyavasanā sāmā, jātarūpasumekhalā. </p>
	<p class="paratype40">755<b>.</b> </p>
	<p class="paratype21">“surattapādā kalyāṇī, suvaṇṇamaṇimekhalā. </p>
	<p class="paratype22">pārevatakkhī sutanū, bimboṭṭhā tanumajjhimā. </p>
	<p class="paratype40">756<b>.</b> </p>
	<p class="paratype21">“sujātā bhujalaṭṭhīva, vedīva tanumajjhimā. </p>
	<p class="paratype22">dīghassā kesā asitā, īsakaggapavellitā. </p>
	<p class="paratype40">757<b>.</b> </p>
	<p class="paratype21">“sujātā migachāpāva, hemantaggisikhāriva. </p>
	<p class="paratype22">nadīva giriduggesu, sañchannā khuddaveḷubhi. </p>
	<p class="paratype40">758<b>.</b> </p>
	<p class="paratype21">“nāganāsūru kalyāṇī, paramā timbarutthanī. </p>
	<p class="paratype22">nātidīghā nātirassā, nālomā nātilomasā”ti.</p>
	<p class="paratype03">tattha <b>ito</b>ti umaṅgaṃ dasseti. <b>kosambaphalakasussoṇī</b>ti visālakañcanaphalakaṃ viya sundarasoṇī. <b>haṃsagaggarabhāṇinī</b>ti gocaratthāya vicarantānaṃ haṃsapotakānaṃ viya gaggarena madhurena sarena samannāgatā. <b>koseyyavasanā</b>ti kañcanakhacitakoseyyavatthavasanā. <b>sāmā</b>ti suvaṇṇasāmā. <b>pārevatakkhī</b>ti pañcasu pasādesu rattaṭṭhāne pārevatasakuṇisadisakkhī. <b>sutanū</b>ti sobhanasarīrā. <b>bimboṭṭhā</b>ti bimbaphalaṃ viya surajjitamaṭṭhoṭṭhapariyosānā. <b>tanumajjhimā</b>ti karamitatanumajjhimā. <b>sujātā bhujalaṭṭhīvā</b>ti vijambhanakāle vāteritarattapallavavilāsinī sujātā bhujalatā viya virocati. <b>vedīvā</b>ti kañcanavedi viya tanumajjhimā. <b>īsakaggapavellitā</b>ti īsakaṃ aggesu onatā. īsakaggapavellitā vā nettiṃsāya aggaṃ viya vinatā.</p>
	<p class="paratype03"><b>migachāpāvā</b>ti pabbatasānumhi sujātā ekavassikabyagghapotikā viya vilāsakuttiyuttā. <b>hemantaggisikhārivā</b>ti obhāsasampannatāya hemante aggisikhā viya sobhati. <b>khuddaveḷubhī</b>ti yathā khuddakehi udakaveḷūhi sañchannā nadī sobhati, evaṃ tanukalomāya lomarājiyā sobhati. <b>kalyāṇī</b>ti chavimaṃsakesanhāruaṭṭhīnaṃ vasena pañcavidhena kalyāṇena samannāgatā. <b>paramā timbarutthanī</b>ti timbarutthanī paramā uttamā, suvaṇṇaphalake ṭhapitasuvaṇṇavaṇṇatimbaruphaladvayamivassā susaṇṭhānasampannaṃ nirantaraṃ thanayugalaṃ.</p>
	<p class="paratype03">evaṃ mahāsatte tassā rūpasiriṃ vaṇṇenteva tassa sā pubbe adiṭṭhapubbā viya ahosi, balavasinehaṃ uppādesi. athassa sinehuppattibhāvaṃ ñatvā mahāsatto anantaraṃ gāthamāha — </p>
	<p class="paratype40">759<b>.</b> </p>
	<p class="paratype21">“nandāya nūna maraṇena, nandasi sirivāhana. </p>
	<p class="paratype22">ahañca nūna nandā ca, gacchāma samasādhanan”ti.</p>
	<p class="paratype03">tattha <b>sirivāhanā</b>ti sirisampannavāhana mahārāja, nūna tvaṃ evaṃ uttamarūpadharāya nandāya maraṇena nandasīti vadati. <b>gacchāmā</b>ti sace hi tvaṃ maṃ māressasi, ekaṃseneva amhākaṃ rājā nandaṃ māressati. iti nandā ca ahañca yamassa santikaṃ gamissāma, yamo amhe ubho disvā nandaṃ mayhameva dassati, tassa tuyhaṃ maṃ māretvā tādisaṃ itthiratanaṃ alabhantassa kiṃ rajjena, nāhaṃ attano maraṇena parihāniṃ passāmi, devāti.</p>
	<p class="paratype03">iti mahāsatto ettake ṭhāne nandameva vaṇṇesi, na itare tayo jane. kiṃkāraṇā? sattā hi nāma piyabhariyāsu viya sesesu ālayaṃ na karonti, mātaraṃ vā saranto puttadhītaropi sarissatīti tasmā tameva vaṇṇesi, rājamātaraṃ pana mahallikābhāvena na vaṇṇesi. ñāṇasampanne mahāsatte madhurassarena vaṇṇenteyeva nandādevī āgantvā rañño purato ṭhitā viya ahosi. tato rājā cintesi “ṭhapetvā mahosadhaṃ añño mama bhariyaṃ ānetuṃ samattho nāma natthī”ti. athassa naṃ sarantassa soko uppajji. atha naṃ mahāsatto “mā cintayittha, mahārāja, devī ca te putto ca mātā ca tayopi āgacchissanti, mama gamanamevettha pamāṇaṃ, tasmā tvaṃ assāsaṃ paṭilabha, narindā”ti rājānaṃ assāsesi. atha rājā cintesi “ahaṃ attano nagaraṃ surakkhitaṃ sugopitaṃ kārāpetvā imaṃ upakārinagaraṃ ettakena balavāhanena parikkhipitvāva ṭhito. ayaṃ pana paṇḍito evaṃ sugopitāpi mama nagarā deviñca me puttañca mātarañca ānetvā vedehassa dāpesi. amhesu ca evaṃ parivāretvā ṭhitesveva ekassapi ajānantassa vedehaṃ sasenāvāhanaṃ palāpesi. kiṃ nu kho dibbamāyaṃ jānāti, udāhu cakkhumohanan”ti. atha naṃ pucchanto āha — </p>
	<p class="paratype40">760<b>.</b> </p>
	<p class="paratype21">“dibbaṃ adhīyase māyaṃ, akāsi cakkhumohanaṃ. </p>
	<p class="paratype22">yo me amittaṃ hatthagataṃ, vedehaṃ parimocayī”ti.</p>
	<p class="paratype03">taṃ sutvā mahāsatto “ahaṃ dibbamāyaṃ jānāmi, paṇḍitā hi nāma dibbamāyaṃ uggaṇhitvā bhaye sampatte attānampi parampi dukkhato mocayantiyevā”ti vatvā āha — </p>
	<p class="paratype40">761<b>.</b> </p>
	<p class="paratype21">“adhīyanti mahārāja, dibbamāyidha paṇḍitā. </p>
	<p class="paratype22">te mocayanti attānaṃ, paṇḍitā mantino janā. </p>
	<p class="paratype40">762<b>.</b> </p>
	<p class="paratype21">“santi māṇavaputtā me, kusalā sandhichedakā. </p>
	<p class="paratype22">yesaṃ katena maggena, vedaho mithilaṃ gato”ti.</p>
	<p class="paratype03">tattha <b>dibbamāyidhā</b>ti dibbamāyaṃ idha. <b>māṇavaputtā</b>ti upaṭṭhākataruṇayodhā. <b>yesaṃ katenā</b>ti yehi katena. <b>maggenā</b>ti alaṅkataumaṅgena.</p>
	<p class="paratype03">taṃ sutvā rājā “alaṅkataumaṅgena kira gato, kīdiso nu kho umaṅgo”ti umaṅgaṃ daṭṭhukāmo ahosi. athassa icchitaṃ ñatvā mahāsatto “rājā umaṅgaṃ daṭṭhukāmo, dassessāmissa umaṅgan”ti dassento āha — </p>
	<p class="paratype40">763<b>.</b> </p>
	<p class="paratype21">“iṅgha passa mahārāja, umaṅgaṃ sādhu māpitaṃ. </p>
	<p class="paratype27">hatthīnaṃ atha assānaṃ, rathānaṃ atha pattinaṃ. </p>
	<p class="paratype22">ālokabhūtaṃ tiṭṭhantaṃ, umaṅgaṃ sādhu māpitan”ti.</p>
	<p class="paratype03">tattha <b>hatthīna</b>nti iṭṭhakakammacittakammavasena katānaṃ etesaṃ hatthiādīnaṃ pantīhi upasobhitaṃ alaṅkatadevasabhāsadisaṃ ekobhāsaṃ hutvā tiṭṭhantaṃ umaṅgaṃ passa, devāti.</p>
	<p class="paratype03">evañca pana vatvā “mahārāja, mama paññāya māpite candassa ca sūriyassa ca uṭṭhitaṭṭhāne viya pākaṭe alaṅkataumaṅge asītimahādvārāni catusaṭṭhicūḷadvārāni ekasatasayanagabbhe anekasatadīpagabbhe ca passa, mayā saddhiṃ samaggo sammodamāno hutvā attano balena saddhiṃ upakārinagaraṃ pavisa, devā”ti nagaradvāraṃ vivarāpesi. rājā ekasatarājaparivāro nagaraṃ pāvisi. mahāsatto pāsādā oruyha rājānaṃ vanditvā saparivāraṃ ādāya umaṅgaṃ pāvisi. rājā alaṅkatadevasabhaṃ viya umaṅgaṃ disvā bodhisattassa guṇe vaṇṇento āha — </p>
	<p class="paratype40">764<b>.</b> </p>
	<p class="paratype21">“lābhā vata videhānaṃ, yassimedisā paṇḍitā. </p>
	<p class="paratype22">ghare vasanti vijite, yathā tvaṃsi mahosadhā”ti.</p>
	<p class="paratype03">tattha <b>videhāna</b>nti evarūpānaṃ paṇḍitānaṃ ākarassa uṭṭhānaṭṭhānabhūtassa videhānaṃ janapadassa lābhā vata. <b>yassimedisā</b>ti yassa ime evarūpā paṇḍitā upāyakusalā santike vā ekaghare vā ekajanapade vā ekaraṭṭhe vā vasanti, tassapi lābhā vata. <b>yathā tvaṃsī</b>ti yathā tvaṃ asi, tādisena paṇḍitena saddhiṃyeva ekaraṭṭhe vā ekajanapade vā ekanagare vā ekaghare vā vasituṃ labhanti. tesaṃ videharaṭṭhavāsīnañceva mithilanagaravāsīnañca tayā saddhiṃ ekato vasituṃ labhantānaṃ lābhā vatāti vadati.</p>
	<p class="paratype03">athassa mahāsatto ekasatasayanagabbhe dasseti. ekassa dvāre vivaṭe sabbesaṃ vivarīyati. ekassa dvāre pidahite sabbesaṃ pidhīyati. rājā umaṅgaṃ olokento purato gacchati, paṇḍito pana pacchato. sabbā senā umaṅgameva pāvisi. rājā umaṅgato nikkhami. paṇḍito tassa nikkhantabhāvaṃ ñatvā sayaṃ nikkhamitvā aññesaṃ nikkhamituṃ adatvā umaṅgadvāraṃ pidahanto āṇiṃ akkami. tāvadeva asītimahādvārāni catusaṭṭhicūḷadvārāni ekasatasayanagabbhadvārāni anekasatadīpagabbhadvārāni ca ekappahāreneva pidahiṃsu. sakalo umaṅgo lokantariyanirayo viya andhakāro ahosi. mahājano bhītatasito ahosi. mahāsatto hiyyo umaṅgaṃ pavisanto yaṃ khaggaṃ vāluke ṭhapesi, taṃ gahetvā bhūmito aṭṭhārasahatthubbedhaṃ ākāsaṃ ullaṅghitvā oruyha rājānaṃ hatthe gahetvā asiṃ uggiritvā tāsetvā “mahārāja, sakalajambudīpe rajjaṃ kassa rajjan”ti pucchi. so bhīto “tuyhameva paṇḍitā”ti vatvā “abhayaṃ me dehī”ti āha. “mā bhāyittha, mahārāja, nāhaṃ taṃ māretukāmatāya khaggaṃ parāmasiṃ, mama paññānubhāvaṃ dassetuṃ parāmasin”ti khaggaṃ rañño adāsi. atha naṃ khaggaṃ gahetvā ṭhitaṃ “mahārāja, sace maṃ māretukāmosi, idāneva iminā khaggena mārehi. atha abhayaṃ dātukāmo, abhayaṃ dehī”ti āha. “paṇḍita, mayā tuyhampi abhayaṃ dinnameva, tvaṃ mā cintayī”ti asiṃ ṭhapetvā ubhopi aññamaññaṃ adubbhāya sapathaṃ kariṃsu.</p>
	<p class="paratype03">atha rājā bodhisattaṃ āha — “paṇḍita, evaṃ ñāṇabalasampanno hutvā rajjaṃ kasmā na gaṇhāsī”ti? “mahārāja, ahaṃ icchamāno ajjeva sakalajambudīpe rājāno māretvā rajjaṃ gaṇheyyaṃ, paraṃ māretvā ca yasaggahaṇaṃ nāma paṇḍitehi na pasatthan”ti. “paṇḍita, mahājano dvāraṃ alabhamāno paridevati, umaṅgadvāraṃ vivaritvā mahājanassa jīvitadānaṃ dehī”ti . so dvāraṃ vivari, sakalo umaṅgo ekobhāso ahosi. mahājano assāsaṃ paṭilabhi. sabbe rājāno attano senāya saddhiṃ nikkhamitvā paṇḍitassa santikaṃ āgamiṃsu. so raññā saddhiṃ visālamāḷake aṭṭhāsi. atha naṃ te rājāno āhaṃsu “paṇḍita, taṃ nissāya jīvitaṃ laddhaṃ, sace muhuttaṃ umaṅgadvāraṃ na vivarittha, sabbesaṃ no tattheva maraṇaṃ abhavissā”ti. “na mahārājāno idāneva tumhehi maññeva nissāya jīvitaṃ laddhaṃ, pubbepi laddhaṃyevā”ti. “kadā, paṇḍitā”ti? “ṭhapetvā amhākaṃ nagaraṃ sakalajambudīpe rajjaṃ gahetvā uttarapañcālanagaraṃ gantvā uyyāne jayapānaṃ pātuṃ surāya paṭiyattakālaṃ sarathā”ti? “āma, paṇḍitā”ti. tadā esa rājā kevaṭṭena saddhiṃ dummantitena visayojitāya surāya ceva macchamaṃsehi ca tumhe māretuṃ kiccamakāsi. athāhaṃ “mādise paṇḍite dharamāne ime anāthamaraṇaṃ mā marantū”ti attano yodhe pesetvā sabbabhājanāni bhindāpetvā etesaṃ mantaṃ bhinditvā tumhākaṃ jīvitadānaṃ adāsinti. </p>
	<p class="paratype01">te sabbepi ubbiggamānasā hutvā cūḷanirājānaṃ pucchiṃsu “saccaṃ kira, mahārājā”ti? “āma, mayā kevaṭṭassa kathaṃ gahetvā kataṃ, saccameva paṇḍito kathetī”ti. te sabbepi mahāsattaṃ āliṅgitvā “paṇḍita, tvaṃ sabbesaṃ no patiṭṭhā jāto, taṃ nissāya mayaṃ jīvitaṃ labhimhā”ti sabbapasādhanehi mahāsattassa pūjaṃ kariṃsu. paṇḍito rājānaṃ āha — “mahārāja, tumhe mā cintayittha, pāpamittasaṃsaggasseva esa doso, ime rājāno khamāpethā”ti. rājā “mayā duppurisaṃ nissāya tumhākaṃ evarūpaṃ kataṃ, esa mayhaṃ doso, khamatha me dosaṃ, puna evarūpaṃ na karissāmī”ti khamāpesi. te aññamaññaṃ accayaṃ desetvā samaggā sammodamānā ahesuṃ. atha rājā bahūni khādanīyabhojanīyagandhamālādīni āharāpetvā sabbehi saddhiṃ sattāhaṃ umaṅgeyeva kīḷitvā nagaraṃ pavisitvā mahāsattassa mahāsakkāraṃ kāretvā ekasatarājaparivuto mahātale nisīditvā paṇḍitaṃ attano santike vasāpetukāmatāya āha — </p>
	<p class="paratype40">765<b>.</b> </p>
	<p class="paratype21">“vuttiñca parihārañca, diguṇaṃ bhattavetanaṃ. </p>
	<p class="paratype27">dadāmi vipule bhoge, bhuñja kāme ramassu ca. </p>
	<p class="paratype22">mā videhaṃ paccagamā, kiṃ videho karissatī”ti.</p>
	<p class="paratype03">tattha <b>vutti</b>nti yasanissitaṃ jīvitavuttiṃ. <b>parihāra</b>nti gāmanigamadānaṃ. <b>bhatta</b>nti nivāpaṃ. <b>vetana</b>nti paribbayaṃ. <b>bhoge</b>ti aññepi te vipule bhoge dadāmi.</p>
	<p class="paratype03">paṇḍito taṃ paṭikkhipanto āha — </p>
	<p class="paratype40">766<b>.</b> </p>
	<p class="paratype21">“yo cajetha mahārāja, bhattāraṃ dhanakāraṇā. </p>
	<p class="paratype27">ubhinnaṃ hoti gārayho, attano ca parassa ca. </p>
	<p class="paratype22">yāva jīveyya vedeho, nāññassa puriso siyā. </p>
	<p class="paratype40">767<b>.</b> </p>
	<p class="paratype21">“yo cajetha mahārāja, bhattāraṃ dhanakāraṇā. </p>
	<p class="paratype27">ubhinnaṃ hoti gārayho, attano ca parassa ca. </p>
	<p class="paratype22">yāva tiṭṭheyya vedeho, nāññassa vijite vase”ti.</p>
	<p class="paratype03">tattha <b>attano ca parassa cā</b>ti evarūpañhi “dhanakāraṇā mayā attano bhattāraṃ pariccajantena pāpaṃ katan”ti attāpi attānaṃ garahati, “iminā dhanakāraṇā attano bhattā pariccatto, pāpadhammo ayan”ti paropi garahati. tasmā na sakkā tasmiṃ dharante mayā aññassa vijite vasitunti.</p>
	<p class="paratype03">atha naṃ rājā āha — “tena hi, paṇḍita, tava rañño divaṅgatakāle idhāgantuṃ paṭiññaṃ dehī”ti. so “sādhu, deva, ahaṃ jīvanto āgamissāmī”ti āha. athassa rājā sattāhaṃ mahāsakkāraṃ katvā sattāhaccayena puna āpucchanakāle “ahaṃ te, paṇḍita, idañcidañca dammī”ti vadanto gāthamāha — </p>
	<p class="paratype40">768<b>.</b> </p>
	<p class="paratype21">“dammi nikkhasahassaṃ te, gāmāsītiñca kāsisu. </p>
	<p class="paratype27">dāsisatāni cattāri, dammi bhariyāsatañca te. </p>
	<p class="paratype22">sabbaṃ senaṅgamādāya, sotthiṃ gaccha mahosadhā”ti.</p>
	<p class="paratype03">tattha <b>nikkhasahassa</b>nti pañcasuvaṇṇena nikkhena nikkhānaṃ sahassaṃ. <b>gāmā</b>ti ye gāmā saṃvacchare saṃvacchare sahassasahassuṭṭhānakā, te ca gāme te dammi. <b>kāsisū</b>ti kāsiraṭṭhe. taṃ videharaṭṭhassa āsannaṃ, tasmā tatthassa asītigāme adāsi.</p>
	<p class="paratype03">sopi rājānaṃ āha — “mahārāja, tumhe bandhavānaṃ mā cintayittha, ahaṃ mama rañño gamanakāleyeva ‘mahārāja, nandādeviṃ mātuṭṭhāne ṭhapeyyāsi, pañcālacandaṃ kaniṭṭhaṭṭhāne’ti vatvā dhītāya te abhisekaṃ dāpetvā rājānaṃ uyyojesiṃ, mātarañca deviñca puttañca sīghameva pesessāmī”ti. so “sādhu, paṇḍitā”ti attano dhītu dātabbāni dāsidāsavatthālaṅkārasuvaṇṇahiraññālaṅkatahatthiassarathādīni “imāni tassā dadeyyāsī”ti mahāsattaṃ paṭicchāpetvā senāvāhanassa kattabbakiccaṃ vicārento āha — </p>
	<p class="paratype40">769<b>.</b> </p>
	<p class="paratype21">“yāva dadantu hatthīnaṃ, assānaṃ diguṇaṃ vidhaṃ. </p>
	<p class="paratype22">tappentu annapānena, rathike pattikārake”ti.</p>
	<p class="paratype03">tattha <b>yāvā</b>ti na kevalaṃ diguṇameva, yāva pahoti, tāva hatthīnañca assānañca yavagodhumādividhaṃ dethāti vadati. <b>tappentū</b>ti yattakena te antarāmagge akilantā gacchanti, tattakaṃ dentā tappentu.</p>
	<p class="paratype03">evañca pana vatvā paṇḍitaṃ uyyojento āha — </p>
	<p class="paratype40">770<b>.</b> </p>
	<p class="paratype21">“hatthī asse rathe pattī, gacchevādāya paṇḍita. </p>
	<p class="paratype22">passatu taṃ mahārājā, vedeho mithilaṃ gatan”ti.</p>
	<p class="paratype03">tattha <b>mithilaṃ gata</b>nti sotthinā taṃ mithilanagaraṃ sampattaṃ passatu.</p>
	<p class="paratype03">iti so paṇḍitassa mahantaṃ sakkāraṃ katvā uyyojesi. tepi ekasatarājāno mahāsattassa sakkāraṃ katvā bahuṃ paṇṇākāraṃ adaṃsu. tesaṃ santike upanikkhittakapurisāpi paṇḍitameva parivārayiṃsu. so mahantena parivārena parivuto maggaṃ paṭipajjitvā antarāmaggeyeva cūḷaniraññā dinnagāmato āyaṃ āharāpetuṃ purise pesetvā videharaṭṭhaṃ sampāpuṇi. senakopi kintarāmagge attano purisaṃ ṭhapesi “cūḷanirañño puna āgamanaṃ vā anāgamanaṃ vā jānitvā yassa kassaci āgamanañca mayhaṃ āroceyyāsī”ti. so tiyojanamatthakeyeva mahāsattaṃ disvā āgantvā “paṇḍito mahantena parivārena āgacchatī”ti senakassa ārocesi. so taṃ sutvā rājakulaṃ agamāsi . rājāpi pāsādatale ṭhito vātapānena olokento mahatiṃ senaṃ disvā “mahosadhapaṇḍitassa senā mandā, ayaṃ ativiya mahatī senā dissati, kiṃ nu kho cūḷanirājā āgato siyā”ti bhītatasito tamatthaṃ pucchanto āha — </p>
	<p class="paratype40">771<b>.</b> </p>
	<p class="paratype21">“hatthī assā rathā pattī, senā padissate mahā. </p>
	<p class="paratype22">caturaṅginī bhīsarūpā, kiṃ nu maññasi paṇḍitā”ti.</p>
	<p class="paratype03">athassa senako tamatthaṃ ārocento āha — </p>
	<p class="paratype40">772<b>.</b> </p>
	<p class="paratype21">“ānando te mahārāja, uttamo paṭidissati. </p>
	<p class="paratype22">sabbaṃ senaṅgamādāya, sotthiṃ patto mahosadho”ti.</p>
	<p class="paratype03">taṃ sutvā rājā āha — “senaka, paṇḍitassa senā mandā, ayaṃ pana mahatī”ti. “mahārāja, cūḷanirājā tena pasādito bhavissati, tenassa pasannena dinnā bhavissatī”ti. rājā nagare bheriṃ carāpesi “nagaraṃ alaṅkaritvā paṇḍitassa paccuggamanaṃ karontū”ti. nāgarā tathā kariṃsu. paṇḍito nagaraṃ pavisitvā rājakulaṃ gantvā rājānaṃ vanditvā ekamantaṃ nisīdi. atha naṃ rājā uṭṭhāya āliṅgitvā pallaṅkavaragato paṭisanthāraṃ karonto āha — </p>
	<p class="paratype40">773<b>.</b> </p>
	<p class="paratype21">“yathā petaṃ susānasmiṃ, chaḍḍetvā caturo janā. </p>
	<p class="paratype22">evaṃ kapilayye tyamha, chaḍḍayitvā idhāgatā. </p>
	<p class="paratype40">774<b>.</b> </p>
	<p class="paratype21">“atha tvaṃ kena vaṇṇena, kena vā pana hetunā. </p>
	<p class="paratype22">kena vā atthajātena, attānaṃ parimocayī”ti.</p>
	<p class="paratype03">tattha <b>caturo janā</b>ti paṇḍita, yathā nāma kālakataṃ caturo janā mañcakena susānaṃ netvā tattha chaḍḍetvā anapekkhā gacchanti, evaṃ kapilayye raṭṭhe taṃ chaḍḍetvā mayaṃ imāgatāti attho. <b>kena vaṇṇenā</b>ti kena kāraṇena. <b>hetunā</b>ti paccayena. <b>atthajātenā</b>ti atthena. <b>attānaṃ parimocayī</b>ti amittahatthagato kena kāraṇena paccayena kena atthena tvaṃ attānaṃ parimocesīti pucchati.</p>
	<p class="paratype03">tato mahāsatto āha — </p>
	<p class="paratype40">775<b>.</b> </p>
	<p class="paratype21">“atthaṃ atthena vedeha, mantaṃ mantena khattiya. </p>
	<p class="paratype22">parivārayiṃ rājānaṃ, jambudīpaṃva sāgaro”ti.</p>
	<p class="paratype03">tassattho — ahaṃ, mahārāja, tena cintitaṃ atthaṃ attano cintitena atthena, tena ca mantitaṃ mantaṃ attano mantitena mantena parivāresiṃ. na kevalañca ettakameva, ekasatarājaparivāraṃ pana taṃ rājānaṃ jambudīpaṃ sāgaro viya parivārayissanti. sabbaṃ attano katakammaṃ vitthāretvā kathesi.</p>
	<p class="paratype03">taṃ sutvā rājā ativiya tussi. athassa paṇḍito cūḷaniraññā attano dinnaṃ paṇṇākāraṃ ācikkhanto āha — </p>
	<p class="paratype40">776<b>.</b> </p>
	<p class="paratype21">“dinnaṃ nikkhasahassaṃ me, gāmāsīti ca kāsisu. </p>
	<p class="paratype27">dāsisatāni cattāri, dinnaṃ bhariyāsatañca me. </p>
	<p class="paratype22">sabbaṃ senaṅgamādāya, sotthināmhi idhāgato”ti.</p>
	<p class="paratype03">tato rājā ativiya tuṭṭhapahaṭṭho mahāsattassa guṇaṃ vaṇṇento tameva udānaṃ udānesi — </p>
	<p class="paratype40">777<b>.</b> </p>
	<p class="paratype21">“susukhaṃ vata saṃvāso, paṇḍitehīti senaka. </p>
	<p class="paratype27">pakkhīva pañjare baddhe macche jālagateriva. </p>
	<p class="paratype22">amittahatthattagate, mocayī no mahosadho”ti.</p>
	<p class="paratype03">senakopi tassa vacanaṃ sampaṭicchanto tameva gāthamāha — </p>
	<p class="paratype40">778<b>.</b> </p>
	<p class="paratype21">“evametaṃ mahārāja, paṇḍitā hi sukhāvahā. </p>
	<p class="paratype27">pakkhīva pañjare baddhe, macche jālagateriva. </p>
	<p class="paratype22">amittahatthattagate, mocayī no mahosadho”ti.</p>
	<p class="paratype03">atha rājā nagare chaṇabheriṃ carāpetvā “sattāhaṃ mahāchaṇaṃ karontu, yesaṃ mayi sineho atthi, te sabbe paṇḍitassa sakkāraṃ sammānaṃ karontū”ti āṇāpento āha — </p>
	<p class="paratype40">779<b>.</b> </p>
	<p class="paratype21">“āhaññantu sabbavīṇā, bheriyo dindimāni ca. </p>
	<p class="paratype22">dhamentu māgadhā saṅkhā, vaggū nadantu dundubhī”ti.</p>
	<p class="paratype03">tattha <b>āhaññantū</b>ti vādiyantu. <b>māgadhā saṅkhā</b>ti magadharaṭṭhe sañjātā saṅkhā. <b>dundubhī</b>ti mahābheriyo.</p>
	<p class="paratype03">atha te nāgarā ca jānapadā ca pakatiyāpi paṇḍitassa sakkāraṃ kātukāmā bherisaddaṃ sutvā atirekataraṃ akaṃsu. tamatthaṃ pakāsento satthā āha — </p>
	<p class="paratype40">780<b>.</b> </p>
	<p class="paratype21">“orodhā ca kumārā ca, vesiyānā ca brāhmaṇā. </p>
	<p class="paratype22">bahuṃ annañca pānañca, paṇḍitassābhihārayuṃ. </p>
	<p class="paratype40">781<b>.</b> </p>
	<p class="paratype21">“hatthārohā anīkaṭṭhā, rathikā pattikārakā. </p>
	<p class="paratype22">bahuṃ annañca pānañca, paṇḍitassābhihārayuṃ. </p>
	<p class="paratype40">782<b>.</b> </p>
	<p class="paratype21">“samāgatā jānapadā, negamā ca samāgatā. </p>
	<p class="paratype22">bahuṃ annañca pānañca, paṇḍitassābhihārayuṃ. </p>
	<p class="paratype40">783<b>.</b> </p>
	<p class="paratype21">“bahujano pasannosi, disvā paṇḍitamāgataṃ. </p>
	<p class="paratype22">paṇḍitamhi anuppatte, celukkhepo avattathā”ti.</p>
	<p class="paratype03">tattha <b>orodhā</b>ti udumbaradeviṃ ādiṃ katvā antepurikā. <b>abhihārayu</b>nti abhihārāpesuṃ, pahiṇiṃsūti attho. <b>bahujano</b>ti bhikkhave, nagaravāsino ca catudvāragāmavāsino ca janapadavāsino cāti bahujano pasanno ahosi. <b>disvā paṇḍitamāgata</b>nti paṇḍitaṃ mithilaṃ āgataṃ disvā. <b>avattathā</b>ti paṇḍitamhi mithilaṃ anuppatte “ayaṃ no paṭhamameva paccāmittavasaṃ gataṃ rājānaṃ mocetvā pesetvā pacchā ekasatarājāno aññamaññaṃ khamāpetvā samagge katvā cūḷaniṃ pasādetvā tena dinnaṃ mahantaṃ yasaṃ ādāya āgato”ti tuṭṭhacittena janena pavattito celukkhepo pavattatha.</p>
	<p class="paratype03">atha mahāsatto chaṇāvasāne rājakulaṃ āgantvā “mahārāja, cūḷanirañño mātarañca deviñca puttañca sīghaṃ pesetuṃ vaṭṭatī”ti āha. “sādhu, tāta, pesehī”ti. so tesaṃ tiṇṇaṃ janānaṃ mahantaṃ sakkāraṃ katvā attanā saddhiṃ āgatasenāyapi sakkāraṃ sammānaṃ kāretvā te tayo jane mahantena parivārena attano purisehi saddhiṃ pesesi. raññā attano dinnā satabhariyā ca cattāri dāsisatāni ca nandādeviyā saddhiṃ pesesi, attanā saddhiṃ āgatasenampi tehi saddhiṃyeva pesesi. te mahantena parivārena uttarapañcālanagaraṃ pāpuṇiṃsu. atha rājā mātaraṃ pucchi “kiṃ, amma, vedeharājena te saṅgaho kato”ti? “kiṃ tāta, kathesi, maṃ devatāṭhāne ṭhapetvā sakkāramakāsi, nandādevimpi mātuṭṭhāne ṭhapesi, pañcālacandaṃ kaniṭṭhabhātikaṭṭhāne ṭhapesī”ti. taṃ sutvā rājā ativiya tussitvā bahuṃ paṇṇākāraṃ pesesi. tato paṭṭhāya te ubhopi samaggā sammodamānā vasiṃsūti. </p>
	<p class="paratype06">mahāumaṅgakhaṇḍaṃ niṭṭhitaṃ. </p>
	<p class="paratype06">dakarakkhasapañho</p>
	<p class="paratype03">pañcālacandī videharaññā piyā ahosi manāpā. sā dutiye saṃvacchare puttaṃ vijāyi. tassa dasame saṃvacchare vedeharājā kālamakāsi. bodhisatto tassa chattaṃ ussāpetvā “deva, ahaṃ tava ayyakassa cūḷanirañño santikaṃ gamissāmī”ti āpucchi. paṇḍita, mā maṃ daharaṃ chaḍḍetvā gamittha, ahaṃ taṃ pituṭṭhāne ṭhapetvā sakkāraṃ karissāmīti. pañcālacandīpi naṃ “paṇḍita, tumhākaṃ gatakāle aññaṃ paṭisaraṇaṃ natthi, mā gamitthā”ti yāci. sopi “mayā rañño paṭiññā dinnā, na sakkā agantun”ti mahājanassa kalunaṃ paridevantasseva attano upaṭṭhāke gahetvā nagarā nikkhamitvā uttarapañcālanagaraṃ gato. rājā tassāgamanaṃ sutvā paccuggantvā mahantena sakkārena nagaraṃ pavesetvā mahantaṃ gehaṃ datvā ṭhapetvā paṭhamadinne asītigāme na aññaṃ bhogaṃ adāsi. so taṃ rājānaṃ upaṭṭhāsi.</p>
	<p class="paratype03">tadā bherī nāma paribbājikā rājagehe bhuñjati, sā paṇḍitā byattā. tāya mahāsatto na diṭṭhapubbo, “mahosadhapaṇḍito kira rājānaṃ upaṭṭhātī”ti saddameva suṇāti. tenapi sā na diṭṭhapubbā, “bherī nāma paribbājikā rājagehe bhuñjatī”ti saddameva suṇāti. nandādevī pana “piyavippayogaṃ katvā amhe kilamāpesī”ti bodhisatte anattamanā ahosi. sā pañcasatā vallabhitthiyo āṇāpesi “mahosadhassa ekaṃ dosaṃ upadhāretvā rañño antare paribhindituṃ vāyamathā”ti. tā tassa antaraṃ olokentiyo vicaranti.</p>
	<p class="paratype03">athekadivasaṃ sā paribbājikā bhuñjitvā rājagehā nikkhantī bodhisattaṃ rājupaṭṭhānaṃ āgacchantaṃ rājaṅgaṇe passi. so taṃ vanditvā aṭṭhāsi. sā “ayaṃ kira paṇḍito, jānissāmi tāvassa paṇḍitabhāvaṃ vā apaṇḍitabhāvaṃ vā”ti hatthamuddāya pañhaṃ pucchantī bodhisattaṃ oloketvā hatthaṃ pasāresi. sā kira “kīdisaṃ, paṇḍita, rājā taṃ paradesato ānetvā idāni paṭijaggati, na paṭijaggatī”ti manasāva pañhaṃ pucchi. bodhisatto “ayaṃ hatthamuddāya maṃ pañhaṃ pucchatī”ti ñatvā pañhaṃ vissajjento hatthamuṭṭhiṃ akāsi. so kira “ayye, mama paṭiññaṃ gahetvā pakkositvā idāni rājā gāḷhamuṭṭhiva jāto, na me apubbaṃ kiñci detī”ti manasāva pañhaṃ vissajjesi. sā taṃ kāraṇaṃ ñatvā hatthaṃ ukkhipitvā attano sīsaṃ parāmasi. tena idaṃ dasseti “paṇḍita, sace kilamasi, mayaṃ viya kasmā na pabbajasī”ti? taṃ ñatvā mahāsatto attano kucchiṃ parāmasi. tena idaṃ dasseti “ayye, mama positabbā puttadārā bahutarā, tena na pabbajāmī”ti. iti sā hatthamuddāya pañhaṃ pucchitvā attano āvāsameva agamāsi. mahāsattopi taṃ vanditvā rājupaṭṭhānaṃ gato.</p>
	<p class="paratype03">nandādeviyā payuttā vallabhitthiyo sīhapañjare ṭhitā taṃ kiriyaṃ disvā cūḷanirañño santikaṃ gantvā “deva, mahosadho bheriparibbājikāya saddhiṃ ekato hutvā tumhākaṃ rajjaṃ gaṇhitukāmo, tumhākaṃ paccatthiko hotī”ti paribhindiṃsu. rājā āha — “kiṃ vo diṭṭhaṃ vā sutaṃ vā”ti? mahārāja, paribbājikā bhuñjitvā otarantī mahosadhaṃ disvā rājānaṃ hatthatalaṃ viya khalamaṇḍalaṃ viya ca samaṃ katvā “rajjaṃ attano hatthagataṃ kātuṃ sakkosī”ti hatthaṃ pasāresi. mahosadhopi khaggaggahaṇākāraṃ dassento “katipāhaccayena sīsaṃ chinditvā rajjaṃ attano hatthagataṃ karissāmī”ti muṭṭhiṃ akāsi. sā “sīsameva chindāhī”ti attano hatthaṃ ukkhipitvā sīsaṃ parāmasi. mahosadho “majjheyeva naṃ chindissāmī”ti kucchiṃ parāmasi. appamattā, mahārāja, hotha, mahosadhaṃ ghātetuṃ vaṭṭatīti. so tāsaṃ kathaṃ sutvā cintesi “na sakkā paṇḍitena mayi dussituṃ, paribbājikaṃ pucchissāmī”ti.</p>
	<p class="paratype03">so punadivase paribbājikāya bhuttakāle taṃ upasaṅkamitvā pucchi “ayye, kacci te mahosadhapaṇḍito diṭṭho”ti? “āma, mahārāja, hiyyo ito bhuñjitvā nikkhantiyā diṭṭho”ti. “koci pana vo kathāsallāpo ahosī”ti. “mahārāja, sallāpo natthi, ‘so pana paṇḍito’ti sutvā ‘sace paṇḍito, idaṃ jānissatī’ti hatthamuddāya naṃ pañhaṃ pucchantī “paṇḍita, kacci te rājā pasāritahattho, na saṅkucitahattho, kacci te saṅgaṇhātī”ti hatthaṃ pasāresiṃ. paṇḍito — “rājā mama paṭiññaṃ gahetvā pakkositvā idāni kiñci na detī”ti muṭṭhimakāsi. athāhaṃ — “sace kilamasi, mayaṃ viya kasmā na pabbajasī”ti sīsaṃ parāmasiṃ. so — “mama posetabbā puttadārā bahutarā, tena na pabbajāmī”ti attano kucchiṃ parāmasīti. “paṇḍito, ayye, mahosadho”ti? “āma, mahārāja, pathavitale paññāya tena sadiso nāma natthī”ti. rājā tassā kathaṃ sutvā taṃ vanditvā uyyojesi. tassā gatakāle paṇḍito rājupaṭṭhānaṃ paviṭṭho. atha naṃ pucchi “kacci te, paṇḍita, bherī nāma paribbājikā diṭṭhā”ti? “āma, mahārāja, hiyyo ito nikkhantiṃ passiṃ, sā hatthamuddāya evaṃ maṃ pañhaṃ pucchi, ahañcassā tatheva vissajjesin”ti tāya kathitaniyāmeneva kathesi. rājā taṃ divasaṃ pasīditvā paṇḍitassa senāpatiṭṭhānaṃ adāsi, sabbakiccāni tameva paṭicchāpesi. tassa yaso mahā ahosi.</p>
	<p class="paratype03">rañño dinnayasānantarameva so cintesi “raññā ekappahāreneva mayhaṃ atimahantaṃ issariyaṃ dinnaṃ, rājāno kho pana māretukāmāpi evaṃ karontiyeva, yaṃnūnāhaṃ ‘mama suhadayo vā no vā’ti rājānaṃ vīmaṃseyyaṃ, na kho panañño jānituṃ sakkhissati, bherī paribbājikā ñāṇasampannā, sā ekenupāyena jānissatī”ti. so bahūni gandhamālādīni gahetvā paribbājikāya āvāsaṃ gantvā taṃ pūjayitvā vanditvā “ayye, tumhehi rañño mama guṇakathāya kathitadivasato paṭṭhāya rājā ajjhottharitvā mayhaṃ atimahantaṃ yasaṃ deti, taṃ kho pana ‘sabhāvena vā deti, no vā’ti na jānāmi, sādhu vatassa, sace ekenupāyena rañño mayi sinehabhāvaṃ jāneyyāthā”ti āha. sā “sādhū”ti paṭissuṇitvā punadivase rājagehaṃ gacchamānā dakarakkhasapañhaṃ nāma cintesi. evaṃ kirassā ahosi “ahaṃ carapuriso viya hutvā upāyena rājānaṃ pañhaṃ pucchitvā ‘paṇḍitassa suhadayo vā, no vā’ti jānissāmī”ti. sā gantvā katabhattakiccā nisīdi. rājāpi naṃ vanditvā ekamantaṃ nisīdi. tassā etadahosi “sace rājā paṇḍitassa upari duhadayo bhavissati, pañhaṃ puṭṭho attano duhadayabhāvaṃ mahājanamajjheyeva kathessati, taṃ ayuttaṃ, ekamante naṃ pañhaṃ pucchissāmī”ti. sā “raho paccāsīsāmi, mahārājā”ti āha. rājā manusse paṭikkamāpesi. atha naṃ sā āha — “mahārāja, taṃ pañhaṃ pucchāmī”ti. “puccha, ayye, jānanto kathessāmī”ti. atha sā dakarakkhasapañhe paṭhamaṃ gāthamāha — </p>
	<p class="paratype21">“sace vo vuyhamānānaṃ, sattannaṃ udakaṇṇave. </p>
	<p class="paratype27">manussabalimesāno, nāvaṃ gaṇheyya rakkhaso. </p>
	<p class="paratype22">anupubbaṃ kathaṃ datvā, muñcesi dakarakkhasā”ti. (jā. 1.16.224).</p>
	<p class="paratype03">tattha <b>sattanna</b>nti tumhākaṃ mātā ca nandādevī ca tikhiṇamantikumāro ca dhanusekhasahāyo ca purohito ca mahosadho ca tumhe cāti imesaṃ sattannaṃ. <b>udakaṇṇave</b>ti gambhīravitthate udake. <b>manussabalimesāno</b>ti manussabaliṃ gavesanto. <b>gaṇheyyā</b>ti thāmasampanno dakarakkhaso udakaṃ dvidhā katvā nikkhamitvā taṃ nāvaṃ gaṇheyya, gahetvā ca pana “mahārāja, ime cha jane mama anupaṭipāṭiyā dehi, taṃ vissajjessāmī”ti vadeyya. atha tvaṃ anupubbaṃ kathaṃ datvā muñcesi dakarakkhasā, kaṃ paṭhamaṃ datvā ... pe ... kaṃ chaṭṭhaṃ datvā dakarakkhasato muñceyyāsīti?</p>
	<p class="paratype03">taṃ sutvā rājā attano yathājjhāsayaṃ kathento imaṃ gāthamāha — </p>
	<p class="paratype21">“mātaraṃ paṭhamaṃ dajjaṃ, bhariyaṃ datvāna bhātaraṃ. </p>
	<p class="paratype27">tato sahāyaṃ datvāna, pañcamaṃ dajjaṃ brāhmaṇaṃ. </p>
	<p class="paratype22">chaṭṭhāhaṃ dajjamattānaṃ, neva dajjaṃ mahosadhan”ti. (jā. 1.16.225).</p>
	<p class="paratype03">tattha <b>chaṭṭhāha</b>nti ayye, pañcame khādite athāhaṃ “bho dakarakkhasa, mukhaṃ vivarā”ti vatvā tena mukhe vivaṭe daḷhaṃ kacchaṃ bandhitvā imaṃ rajjasiriṃ agaṇetvā “idāni maṃ khādā”ti tassa mukhe pateyyaṃ, na tveva jīvamāno mahosadhapaṇḍitaṃ dadeyyanti, ettakena ayaṃ pañho niṭṭhito.</p>
	<p class="paratype03">evaṃ ñātaṃ paribbājikāya rañño mahāsatte suhadayataṃ, na pana ettakeneva paṇḍitassa guṇo cando viya pākaṭo hoti. tenassā etadahosi “ahaṃ mahājanamajjhe etesaṃ guṇaṃ kathayissāmi, rājā tesaṃ aguṇaṃ kathetvā paṇḍitassa guṇaṃ kathessati, evaṃ paṇḍitassa guṇo nabhe puṇṇacando viya pākaṭo bhavissatī”ti. sā sabbaṃ antepurajanaṃ sannipātāpetvā ādito paṭṭhāya puna rājānaṃ tameva pañhaṃ pucchitvā tena tatheva vutte “mahārāja, tvaṃ ‘mātaraṃ paṭhamaṃ dassāmī’ti vadasi, mātā nāma mahāguṇā, tuyhañca mātā na aññesaṃ mātusadisā. bahūpakārā te esā”ti tassā guṇaṃ kathentī gāthādvayamāha — </p>
	<p class="paratype21">“posetā te janettī ca, dīgharattānukampikā. </p>
	<p class="paratype27">chabbhī tayi padussati, paṇḍitā atthadassinī. </p>
	<p class="paratype22">aññaṃ upanisaṃ katvā, vadhā taṃ parimocayi. </p>
	<p class="paratype21">“taṃ tādisiṃ pāṇadadiṃ, orasaṃ gabbhadhāriniṃ. </p>
	<p class="paratype22">mātaraṃ kena dosena, dajjāsi dakarakkhino”ti. (jā. 1.16.226-227).</p>
	<p class="paratype03">tattha <b>posetā</b>ti daharakāle dve tayo vāre nhāpetvā pāyetvā bhojetvā taṃ posesi. <b>dīgharattānukampikā</b>ti cirakālaṃ mudunā hitacittena anukampikā. <b>chambhī tayi padussatī</b>ti yadā tayi chambhī nāma brāhmaṇo padussi, tadā sā paṇḍitā atthadassinī aññaṃ tava paṭirūpakaṃ katvā taṃ vadhā parimocayi.</p>
	<p class="paratype03">cūḷanissa kira mahācūḷanī nāma pitā ahosi. sā imassa daharakāle purohitena saddhiṃ methunaṃ paṭisevitvā rājānaṃ visena mārāpetvā brāhmaṇassa chattaṃ ussāpetvā tassa aggamahesī hutvā ekadivasaṃ “amma, chātomhī”ti vutte puttassa phāṇitena saddhiṃ pūvakhajjakaṃ dāpesi. atha naṃ makkhikā parivārayiṃsu, so “imaṃ nimmakkhikaṃ katvā khādissāmī”ti thokaṃ paṭikkamitvā bhūmiyaṃ phāṇitabindūni pātetvā attano santike makkhikā pothetvā palāpesi. tā gantvā itaraṃ phāṇitaṃ parivārayiṃsu. so nimmakkhikaṃ katvā khajjakaṃ khāditvā hatthaṃ dhovitvā mukhaṃ vikkhāletvā pakkāmi. brāhmaṇo tassa taṃ kiriyaṃ disvā cintesi “ayaṃ dārako idāneva nimmakkhikaṃ phāṇitaṃ khādati, vuḍḍhippatto mama rajjaṃ na dassati, idāneva naṃ māressāmī”ti. so deviyā tamatthaṃ ārocesi.</p>
	<p class="paratype03">sā “sādhū, deva, ahaṃ tayi sinehena attano sāmikampi māresiṃ, iminā me ko attho, mahārāja, ekampi ajānāpetvā rahassena naṃ māressāmī”ti brāhmaṇaṃ vañcetvā “attheso upāyo”ti paṇḍitaṃ upāyakusalaṃ bhattakārakaṃ pakkosāpetvā “samma, mama putto cūḷanikumāro ca tava putto dhanusekhakumāro ca ekadivasaṃ jātā ekato kumāraparihārena vaḍḍhitā piyasahāyakā, chabbhibrāhmaṇo mama puttaṃ māretukāmo, tvaṃ tassa jīvitadānaṃ dehī”ti vatvā “sādhu, devi, kiṃ karomī”ti vutte “mama putto abhiṇhaṃ tava gehe hotu, tvañca te ca katipāhaṃ nirāsaṅkabhāvatthāya mahānaseyeva supatha. tato nirāsaṅkabhāvaṃ ñatvā tumhākaṃ sayanaṭṭhāne eḷakaṭṭhīni ṭhapetvā manussānaṃ sayanavelāya mahānase aggiṃ datvā kañci ajānāpetvā mama puttañca tava puttañca gahetvā aggadvāreneva nikkhamitvā tiroraṭṭhaṃ gantvā mama puttassa rājaputtabhāvaṃ anācikkhitvā jīvitaṃ anurakkhāhī”ti āha.</p>
	<p class="paratype03">so “sādhū”ti sampaṭicchi. athassa sā ratanasāraṃ adāsi. so tathā katvā kumārañca puttañca ādāya maddaraṭṭhe sāgalanagaraṃ gantvā rājānaṃ upaṭṭhāsi. so porāṇabhattakārakaṃ apanetvā tassa taṃ ṭhānaṃ adāsi. dvepi kumārā tena saddhiṃyeva rājanivesanaṃ gacchanti. rājā “kassete puttā kumārā”ti pucchi. bhattakārako “mayhaṃ puttā”ti āha. “nanu dve asadisā”ti? “dvinnaṃ itthīnaṃ puttā, devā”ti. te gacchante kāle vissāsikā hutvā maddarañño dhītāya saddhiṃ rājanivesaneyeva kīḷanti. atha cūḷanikumāro ca rājadhītā ca abhiṇhadassanena aññamaññaṃ paṭibaddhacittā ahesuṃ. kīḷanaṭṭhāne kumāro rājadhītaraṃ geṇḍukampi pāsakampi āharāpeti. anāharantiṃ sīse paharati, sā rodati. athassā saddaṃ sutvā rājā “kena me dhītā pahaṭā”ti vadati. dhātiyo āgantvā pucchanti. kumārikā “sacāhaṃ ‘iminā pahaṭāmhī’ti vakkhāmi, pitā me etassa rājadaṇḍaṃ karissatī”ti sinehena na katheti, “nāhaṃ kenaci pahaṭā”ti vadati.</p>
	<p class="paratype03">athekadivasaṃ maddarājā naṃ paharantaṃ addasa. disvānassa etadahosi “ayaṃ kumāro na ca bhattakārakena sadiso abhirūpo pāsādiko ativiya achambhito, na iminā etassa puttena bhavitabban”ti. so tato paṭṭhāya taṃ pariggaṇhi. dhātiyo kīḷanaṭṭhāne khādanīyaṃ āharitvā rājadhītāya denti, sā aññesampi dārakānaṃ deti. te jaṇṇunā patiṭṭhāya onatā gaṇhanti. cūḷanikumāro pana ṭhitakova tassā hatthato acchinditvā gaṇhāti. rājāpi taṃ kiriyaṃ addasa. athekadivasaṃ cūḷanikumārassa geṇḍuko rañño cūḷasayanassa heṭṭhā pāvisi. kumāro taṃ gaṇhanto attano issaramānena “imassa paccantarañño heṭṭhāsayane na pavisāmī”ti taṃ daṇḍakena nīharitvā gaṇhi. rājā tampi kiriyaṃ disvā “nicchayenesa na bhattakārakassa putto”ti taṃ pakkosāpetvā “kasseso putto”ti pucchi. “mayhaṃ putto, devā”ti. “ahaṃ tava puttañca aputtañca jānāmi, sabhāvaṃ me kathehi, no ce kathesi, jīvitaṃ te natthī”ti khaggaṃ uggiri. so maraṇabhayabhīto “kathemi, deva, raho pana paccāsīsāmī”ti vatvā raññā okāse kate abhayaṃ yācitvā yathābhūtaṃ ārocesi. rājā tathato ñatvā attano dhītaraṃ alaṅkaritvā tassa pādaparicārikaṃ katvā adāsi.</p>
	<p class="paratype03">imesaṃ pana palātadivase “bhattakārako ca cūḷanikumāro ca bhattakārakassa putto ca mahānase paditteyeva daḍḍhā”ti sakalanagare ekakolāhalaṃ ahosi. calākadevīpi taṃ pavattiṃ sutvā brāhmaṇassa ārocesi “deva, tumhākaṃ manoratho matthakaṃ patto, te kira tayopi bhattageheyeva daḍḍhā”ti. so tuṭṭhahaṭṭho ahosi. calākadevīpi “cūḷanikumārassa aṭṭhīnī”ti eḷakassa aṭṭhīni āharāpetvā brāhmaṇassa dassetvā chaḍḍāpesi. imamatthaṃ sandhāya paribbājikā “aññaṃ upanisaṃ katvā, vadhā taṃ parimocayī”ti āha. sā hi eḷakassa aṭṭhīni “manussāṭṭhīnī”ti dassetvā taṃ vadhā mocesi. <b>orasa</b>nti yāya tvaṃ ure katvā vaḍḍhito, taṃ orasaṃ piyaṃ manāpaṃ. <b>gabbhadhārini</b>nti yāya tvaṃ kucchinā dhārito, taṃ evarūpaṃ mātaraṃ kena dosena dakarakkhasassa dassasīti.</p>
	<p class="paratype03">taṃ sutvā rājā “ayye, bahū mama mātu guṇā, ahañcassā mama upakārabhāvaṃ jānāmi, tatopi pana mameva guṇā bahutarā”ti mātu aguṇaṃ kathento imaṃ gāthādvayamāha — </p>
	<p class="paratype21">“daharā viyalaṅkāraṃ, dhāreti apiḷandhanaṃ. </p>
	<p class="paratype22">dovārike anīkaṭṭhe, ativelaṃ pajagghati. </p>
	<p class="paratype21">“athopi paṭirājūnaṃ, sayaṃ dūtāni sāsati. </p>
	<p class="paratype22">mātaraṃ tena dosena, dajjāhaṃ dakarakkhino”ti. (jā. 1.16.228-229).</p>
	<p class="paratype03">tattha <b>daharā viyā</b>ti mahallikāpi hutvā taruṇī viya. <b>dhāreti apiḷandhana</b>nti piḷandhituṃ ayuttaṃ alaṅkāraṃ dhāreti. sā kira vajirapūritaṃ kañcanamekhalaṃ piḷandhitvā rañño amaccehi saddhiṃ mahātale nisinnakāle aparāparaṃ caṅkamati, mekhalāsaddena rājanivesanaṃ ekaninnādaṃ hoti. <b>pajagghatī</b>ti esā dovārike ca hatthiācariyādike anīkaṭṭhe ca, ye etissā ucchiṭṭhakampi bhuñjituṃ ayuttarūpā, tepi āmantetvā tehi saddhiṃ ativelaṃ mahāhasitaṃ hasati. <b>paṭirājūna</b>nti aññesaṃ rājūnaṃ. <b>sayaṃ dūtāni sāsatī</b>ti mama vacanena sayaṃ paṇṇaṃ likhitvā dūtepi peseti “mama mātā kāme paribhuñjanavayasmiṃyeva ṭhitā, asukarājā kira āgantvā taṃ ānetū”ti. te “mayaṃ rañño upaṭṭhākā, kasmā no evaṃ vadesī”ti paṭipaṇṇāni pesenti. tesu parisamajjhe vāciyamānesu mama sīsaṃ chindanakālo viya hoti, mātaraṃ tena dosena dakarakkhasassa dassāmīti.</p>
	<p class="paratype03">atha paribbājikā “mahārāja, mātaraṃ tāva iminā dosena dehi, bhariyā pana te bahūpakārā”ti tassā guṇaṃ kathentī dve gāthā abhāsi — </p>
	<p class="paratype21">“itthigumbassa pavarā, accantaṃ piyabhāṇinī. </p>
	<p class="paratype22">anuggatā sīlavatī, chāyāva anapāyinī. </p>
	<p class="paratype21">“akkodhanā puññavatī, paṇḍitā atthadassinī. </p>
	<p class="paratype22">ubbariṃ kena dosena, ajjāsi dakarakkhino”ti. (jā. 1.16.230-231).</p>
	<p class="paratype03">tattha <b>itthigumbassā</b>ti itthigaṇassa. <b>anuggatā</b>ti daharakālato paṭṭhāya anugatā. <b>“akkodhanā”</b>tiādikena panassā guṇe katheti. maddaraṭṭhe sāgalanagare vasanakāle pahaṭāpi tava āṇākaraṇabhayena tayi sinehena mātāpitūnaṃ na kathesi, evamesā akkodhanā puññavatī paṇḍitā atthadassinīti. idaṃ daharakāle akkodhanādibhāvaṃ sandhāyāha. <b>ubbari</b>nti orodhaṃ. evaṃ guṇasampannaṃ nandādeviṃ kena dosena dakarakkhasassa dassasīti vadati.</p>
	<p class="paratype03">so tassā aguṇaṃ kathento āha — </p>
	<p class="paratype21">“khiḍḍāratisamāpannaṃ, anatthavasamāgataṃ. </p>
	<p class="paratype22">sā maṃ sakāna puttānaṃ, ayācaṃ yācate dhanaṃ. </p>
	<p class="paratype21">“sohaṃ dadāmi sāratto, bahuṃ uccāvacaṃ dhanaṃ. </p>
	<p class="paratype27">suduccajaṃ cajitvāna, pacchā socāmi dummano. </p>
	<p class="paratype21">ubbariṃ tena dosena, dajjāhaṃ dakarakkhino”ti. (jā. 1.16.232-233).</p>
	<p class="paratype03">tattha <b>anatthavasamāgata</b>nti tāya khiḍḍāratiyā kāmakīḷāya anatthakārakānaṃ kilesānaṃ vasaṃ āgataṃ maṃ viditvā. <b>sā ma</b>nti sā nandādevī maṃ. <b>sakāna puttāna</b>nti yaṃ mayā attano puttadhītānañca bhariyānañca dinnaṃ piḷandhanaṃ, taṃ ayācitabbarūpaṃ “mayhaṃ dehī”ti yācati. <b>pacchā socāmī</b>ti sā dutiyadivase “imāni piḷandhanāni raññā me dinnāni, āharathetānī”ti tesaṃ rodantānaṃ omuñcitvā gaṇhāti. athāhaṃ te rodamāne mama santikaṃ āgate disvā pacchā socāmi. evaṃ dosakārikā esā. iminā naṃ dosena dakarakkhasassa dassāmīti.</p>
	<p class="paratype03">atha naṃ paribbājikā “imaṃ tāva iminā dosena dehi, kaniṭṭho pana te tikhiṇamantikumāro upakārako, taṃ kena dosena dassatī”ti pucchantī āha — </p>
	<p class="paratype21">“yenocitā janapadā, ānītā ca paṭiggahaṃ. </p>
	<p class="paratype22">ābhataṃ pararajjebhi, abhiṭṭhāya bahuṃ dhanaṃ. </p>
	<p class="paratype21">dhanuggahānaṃ pavaraṃ, sūraṃ tikhiṇamantinaṃ. </p>
	<p class="paratype22">bhātaraṃ kena dosena, dajjāsi dakarakkhino”ti. (jā. 1.16.234-235).</p>
	<p class="paratype03">tattha <b>ocitā</b>ti vaḍḍhitā. <b>paṭiggaha</b>nti yena ca tumhe paradese vasantā puna gehaṃ ānītā. <b>abhiṭṭhāyā</b>ti abhibhavitvā. <b>tikhiṇamantina</b>nti tikhiṇapaññaṃ.</p>
	<p class="paratype03">so kira mātu brāhmaṇena saddhiṃ vasanakāle jāto. athassa vayappattassa brāhmaṇo khaggaṃ hatthe datvā “imaṃ gahetvā maṃ upaṭṭhahā”ti āha. so brāhmaṇaṃ “pitā me”ti saññāya upaṭṭhāsi. atha naṃ eko amacco “kumāra, na tvaṃ etassa putto, tava kucchigatakāle calākadevī rājānaṃ māretvā etassa chattaṃ ussāpesi, tvaṃ mahācūḷanirañño putto”ti āha. so kujjhitvā “ekena upāyena naṃ māressāmī”ti rājakulaṃ pavisanto taṃ khaggaṃ ekassa pādamūlikassa datvā aparaṃ “tvaṃ rājadvāre ‘mameso khaggo’ti iminā saddhiṃ vivādaṃ kareyyāsī”ti vatvā pāvisi. te kalahaṃ kariṃsu. so “kiṃ esa kalaho”ti ekaṃ purisaṃ pesesi. so āgantvā “khaggatthāyā”ti āha. brāhmaṇo taṃ sutvā “kiṃ etan”ti pucchi. so kira tumhehi mama dinnakhaggo parassa santakoti. “kiṃ vadesi, tāta, tena hi āharāpehi, sañjānissāmi nan”ti āha. so taṃ āharāpetvā kosato nikkaḍḍhitvā “passathā”ti taṃ sañjhānāpento viya upagantvā ekappahāreneva tassa sīsaṃ chinditvā attano pādamūle pātesi. tato rājagehaṃ paṭijaggitvā nagaraṃ alaṅkaritvā tassa abhiseke upanīte mātā cūḷanikumārassa maddaraṭṭhe vasanabhāvaṃ ācikkhi. taṃ sutvā kumāro senaṅgaparivuto tattha gantvā bhātaraṃ ānetvā rajjaṃ paṭicchāpesi. tato paṭṭhāya taṃ “tikhiṇamantī”ti sañjāniṃsu. paribbājikā taṃ “evarūpaṃ bhātaraṃ kena dosena dakarakkhasassa dajjāsī”ti pucchi.</p>
	<p class="paratype03">rājā tassa dosaṃ kathento āha — </p>
	<p class="paratype21">“yenocitā janapadā, ānītā ca paṭiggahaṃ. </p>
	<p class="paratype22">ābhataṃ pararajjebhi, abhiṭṭhāya bahuṃ dhanaṃ. </p>
	<p class="paratype21">“dhanuggahānaṃ pavaro, sūro tikhiṇamanti ca. </p>
	<p class="paratype22">mayāyaṃ sukhito rājā, atimaññati dārako. </p>
	<p class="paratype21">“upaṭṭhānampi me ayye, na so eti yathā pure. </p>
	<p class="paratype22">bhātaraṃ tena dosena, dajjāhaṃ dakarakkhino”ti. (jā. 1.16.236-238).</p>
	<p class="paratype03">tattha <b>pararajjebhī</b>ti imassa pararajjato ca bahu dhanaṃ ābhataṃ, ayañca pararajje vasanto puna imaṃ gehaṃ ānetvā “esa mayā mahati yase patiṭṭhāpito”ti vadati. <b>yathā pure</b>ti pubbe pātova āgacchati, idāni pana na tathā eti. iminā naṃ dosena dakarakkhasassa dassāmīti.</p>
	<p class="paratype03">atha paribbājikā “bhātu tāva ko doso hotu, dhanusekhakumāro pana tayi sinehaguṇayutto bahūpakāro”ti tassa guṇaṃ kathentī āha — </p>
	<p class="paratype21">“ekarattena ubhayo, tvañceva dhanusekha ca. </p>
	<p class="paratype22">ubho jātettha pañcālā, sahāyā susamāvayā. </p>
	<p class="paratype21">“cariyā taṃ anubandhittho, ekadukkhasukho tava. </p>
	<p class="paratype27">ussukko te divārattiṃ, sabbakiccesu byāvaṭo. </p>
	<p class="paratype21">sahāyaṃ kena dosena, dajjāsi dakarakkhino”ti. (jā. 1.16.239-240).</p>
	<p class="paratype03">tattha <b>dhanusekhacā</b>ti dhanusekho ca, dhanusekhakumāro cāti attho. <b>etthā</b>ti idheva nagare. <b>pañcālā</b>ti uttarapañcālanagare jātattā evaṃvohārā. <b>susamāvayā</b>ti suṭṭhu samavayā. <b>cariyā taṃ anubandhittho</b>ti daharakāle janapadacārikāya pakkantaṃ taṃ anubandhi, chāyāva na vijahi. <b>ussukko</b>ti tava kiccesu ratthindivaṃ ussukko chandajāto niccaṃ byāvaṭo. taṃ kena dosena dakarakkhasassa dassasīti.</p>
	<p class="paratype03">athassa rājā dosaṃ kathento āha — </p>
	<p class="paratype21">“cariyā maṃ ayaṃ ayye, pajagghittho mayā saha. </p>
	<p class="paratype22">ajjāpi tena vaṇṇena, ativelaṃ pajagghati. </p>
	<p class="paratype21">“ubbariyāpihaṃ ayye, mantayāmi rahogato. </p>
	<p class="paratype22">anāmanto pavisati, pubbe appaṭivedito. </p>
	<p class="paratype21">“laddhadvāro katokāso, ahirikaṃ anādaraṃ. </p>
	<p class="paratype22">sahāyaṃ tena dosena, dajjāhaṃ dakarakkhino”ti. (jā. 1.16.241-243).</p>
	<p class="paratype03">tattha <b>ajjāpi tena vaṇṇenā</b>ti yathā cariyāya pubbe maṃ anubandhanto mayā anāthena saddhiṃ ekatova bhuñjanto sayanto hatthaṃ paharitvā mahāhasitaṃ hasi, ajjāpi tatheva hasati, duggatakāle viya maṃ maññati. <b>anāmanto</b>ti raho nandādeviyā saddhiṃ mantentepi mayi ajānāpetvā sahasāva pavisati. iminā dosena taṃ ahirikaṃ anādaraṃ dakarakkhasassa dassāmīti.</p>
	<p class="paratype03">atha paribbājikā “mahārāja, tava sahāyakassa tāva eso doso hotu, purohito pana tava bahūpakāro”ti tassa guṇaṃ kathentī āha — </p>
	<p class="paratype21">“kusalo sabbanimittānaṃ, rutaññū āgatāgamo. </p>
	<p class="paratype22">uppāte supine yutto, niyyāne ca pavesane. </p>
	<p class="paratype21">“paṭṭho bhūmantalikkhasmiṃ, nakkhattapadakovido. </p>
	<p class="paratype22">brāhmaṇaṃ kena dosena, dajjāsi dakarakkhino”ti. (jā. 1.16.244-245).</p>
	<p class="paratype03">tattha <b>sabbanimittāna</b>nti “iminā nimittena idaṃ bhavissati, iminā idan”ti evaṃ sabbanimittesu kusalo. <b>rutaññū</b>ti sabbaravaṃ jānāti. <b>uppāte</b>ti candaggāhasūriyaggāhaukkāpātadisāḍāhādike uppāte. <b>supine yutto</b>ti supine ca tassa nipphattijānanavasena yutto. <b>niyyāne ca pavesane</b>ti iminā nakkhattena niyyāyitabbaṃ, iminā pavisitabbanti jānāti. <b>paṭṭho</b>ti cheko paṭibalo, bhūmiyañca antalikkhe ca dosaguṇe jānituṃ samattho. <b>nakkhattapadakovido</b>ti aṭṭhavīsatiyā nakkhattakoṭṭhāsesu cheko. taṃ kena dosena dakarakkhasassa dassasīti.</p>
	<p class="paratype03">rājā tassa dosaṃ kathento āha — </p>
	<p class="paratype21">“parisāyampi me ayye, ummīletvā udikkhati. </p>
	<p class="paratype22">tasmā accabhamuṃ luddaṃ, dajjāhaṃ dakarakkhino”ti. (jā. 1.16.246).</p>
	<p class="paratype03">tassattho — ayye, esa maṃ parisamajjhe olokentopi akkhīni ummīletvā kuddho viya udikkhati, tasmā evaṃ atikkamitvā ṭhitabhamuṃ amanāpena ukkhittabhamukaṃ viya luddaṃ bhayānakaṃ taṃ ahaṃ dakarakkhasassa dassāmīti.</p>
	<p class="paratype03">tato paribbājikā “mahārāja, tvaṃ ‘mātaraṃ ādiṃ katvā ime pañca dakarakkhasassa dammī’ti vadasi, ‘evarūpañca sirivibhavaṃ agaṇetvā attano jīvitampi mahosadhassa dammī’ti vadasi, kaṃ tassa guṇaṃ passasī”ti pucchantī imā gāthāyo āha — </p>
	<p class="paratype21">“sasamuddapariyāyaṃ, mahiṃ sāgarakuṇḍalaṃ. </p>
	<p class="paratype22">vasundharaṃ āvasati, amaccaparivārito. </p>
	<p class="paratype21">“cāturanto mahāraṭṭho, vijitāvī mahabbalo. </p>
	<p class="paratype22">pathabyā ekarājāsi, yaso te vipulaṃ gato. </p>
	<p class="paratype21">“soḷasitthisahassāni, āmuttamaṇikuṇḍalā. </p>
	<p class="paratype22">nānājanapadā nārī, devakaññūpamā subhā. </p>
	<p class="paratype21">“evaṃ sabbaṅgasampannaṃ, sabbakāmasamiddhinaṃ. </p>
	<p class="paratype22">sukhitānaṃ piyaṃ dīghaṃ, jīvitaṃ āhu khattiya. </p>
	<p class="paratype21">“atha tvaṃ kena vaṇṇena, kena vā pana hetunā. </p>
	<p class="paratype21">paṇḍitaṃ anurakkhanto, pāṇaṃ cajasi duccajan”ti. (jā. 1.16.247-251).</p>
	<p class="paratype03">tattha <b>sasamuddapariyāya</b>nti samuddamariyādasaṅkhātena samuddaparikkhepena samannāgataṃ. <b>sāgarakuṇḍala</b>nti parikkhipitvā ṭhitassa sāgarassa kuṇḍalabhūtaṃ. <b>vijitāvī</b>ti vijitasaṅgāmo. <b>ekarājā</b>ti aññassa attano sadisassa rañño abhāvato ekova rājā. <b>sabbakāmasamiddhina</b>nti sabbesampi vatthukāmakilesakāmānaṃ samiddhiyā samannāgatānaṃ. <b>sukhitāna</b>nti evarūpānaṃ sukhitānaṃ sattānaṃ evaṃ sabbaṅgasampannaṃ jīvitaṃ dīghameva piyaṃ, na te appaṃ jīvitamicchantīti paṇḍitā vadanti. <b>pāṇa</b>nti evarūpaṃ attano jīvitaṃ kasmā paṇḍitaṃ anurakkhanto cajasīti.</p>
	<p class="paratype03">rājā tassā kathaṃ sutvā paṇḍitassa guṇaṃ kathento imā gāthā abhāsi — </p>
	<p class="paratype21">“yatopi āgato ayye, mama hatthaṃ mahosadho. </p>
	<p class="paratype22">nābhijānāmi dhīrassa, aṇumattampi dukkaṭaṃ. </p>
	<p class="paratype21">“sace ca kismici kāle, maraṇaṃ me pure siyā. </p>
	<p class="paratype22">so me putte paputte ca, sukhāpeyya mahosadho. </p>
	<p class="paratype21">“anāgataṃ paccuppannaṃ, sabbamatthampi passati. </p>
	<p class="paratype22">anāparādhakammantaṃ, na dajjaṃ dakarakkhino”ti. (jā. 1.16.252-254).</p>
	<p class="paratype03">tattha <b>kismicī</b>ti kismiñci kāle. <b>sukhāpeyyā</b>ti sukhasmiṃyeva patiṭṭhāpeyya. <b>sabbamattha</b>nti esa anāgatañca paccuppannañca atītañca sabbaṃ atthaṃ sabbaññubuddho viya passati. <b>anāparādhakammanta</b>nti kāyakammādīsu aparādharahitaṃ. <b>na dajja</b>nti ayye, evaṃ asamadhuraṃ paṇḍitaṃ nāhaṃ dakarakkhasassa dassāmīti evaṃ so mahāsattassa guṇe candamaṇḍalaṃ uddharanto viya ukkhipitvā kathesi.</p>
	<p class="paratype03">iti imaṃ jātakaṃ yathānusandhippattaṃ. atha paribbājikā cintesi “ettakenapi paṇḍitassa guṇā pākaṭā na honti, sakalanagaravāsīnaṃ majjhe sāgarapiṭṭhe āsittatelaṃ vippakirantī viya tassa guṇe pākaṭe karissāmī”ti rājānaṃ gahetvā pāsādā oruyha rājaṅgaṇe āsanaṃ paññapetvā tattha nisīdāpetvā nāgare sannipātāpetvā puna rājānaṃ ādito paṭṭhāya dakarakkhasassa pañhaṃ pucchitvā tena heṭṭhā kathitaniyāmeneva kathitakāle nāgare āmantetvā āha — </p>
	<p class="paratype21">“idaṃ suṇātha pañcālā, cūḷaneyyassa bhāsitaṃ. </p>
	<p class="paratype22">paṇḍitaṃ anurakkhanto, pāṇaṃ cajati duccajaṃ. </p>
	<p class="paratype21">“mātu bhariyāya bhātucca, sakhino brāhmaṇassa ca. </p>
	<p class="paratype22">attano cāpi pañcālo, channaṃ cajati jīvitaṃ. </p>
	<p class="paratype21">“evaṃ mahatthikā paññā, nipuṇā sādhucintinī. </p>
	<p class="paratype22">diṭṭhadhammahitatthāya, samparāyasukhāya cā”ti. (jā. 1.16.255-257).</p>
	<p class="paratype03">tattha <b>mahatthikā</b>ti mahantaṃ atthaṃ gahetvā ṭhitā. <b>diṭṭhadhammahitatthāyā</b>ti imasmiṃyeva attabhāve hitatthāya ca paraloke sukhatthāya ca hotīti.</p>
	<p class="paratype03">iti sā ratanagharassa maṇikkhandhena kūṭaṃ gaṇhantī viya mahāsattassa guṇehi desanākūṭaṃ gaṇhīti. </p>
	<p class="paratype06">dakarakkhasapañho niṭṭhito.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva tathāgato paññavā, pubbepi paññavāyevā”ti jātakaṃ samodhānento osānagāthā āha — </p>
	<p class="paratype21">“bherī uppalavaṇṇāsi, pitā suddhodano ahu. </p>
	<p class="paratype22">mātā āsi mahāmāyā, amarā bimbasundarī. </p>
	<p class="paratype21">“suvo ahosi ānando, sāriputto ca cūḷanī. </p>
	<p class="paratype22">devadatto ca kevaṭṭo, calākā thullanandinī. </p>
	<p class="paratype21">“pañcālacandī sundarī, sāḷikā mallikā ahu. </p>
	<p class="paratype22">ambaṭṭho āsi kāmindo, poṭṭhapādo ca pukkuso. </p>
	<p class="paratype21">“pilotiko ca devindo, senako āsi kassapo. </p>
	<p class="paratype27">udumbarā maṅgalikā, vedeho kāḷudāyako. </p>
	<p class="paratype22">mahosadho lokanātho, evaṃ dhāretha jātakan”ti. </p>
	<p class="paratype06">umaṅgajātakavaṇṇanā pañcamā. </p>
	<p class="paratype06">(chaṭṭho bhāgo niṭṭhito.)</p> 
</body>
</html>