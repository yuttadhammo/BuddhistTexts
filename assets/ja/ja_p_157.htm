<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [151] 1. rājovādajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>1. daḷhavaggo</h4>
	<h5>[151] 1. rājovādajātakavaṇṇanā</h5>
	<p class="paratype03"><b>daḷhaṃ</b> <b>daḷhassa khipatī</b>ti idaṃ satthā jetavane viharanto rājovādaṃ ārabbha kathesi. so <b>tesakuṇajātake</b> (jā. 2.17.1 ādayo) āvi bhavissati. ekasmiṃ pana divase kosalarājā ekaṃ agatigataṃ dubbinicchayaṃ aḍḍaṃ vinicchinitvā bhuttapātarāso allahatthova alaṅkatarathaṃ abhiruyha satthu santikaṃ gantvā phullapadumasassirikesu pādesu nipatitvā satthāraṃ vanditvā ekamantaṃ nisīdi. atha naṃ satthā etadavoca — “handa kuto nu tvaṃ, mahārāja, āgacchasi divā divassā”ti. “bhante, ajja ekaṃ agatigataṃ dubbinicchayaṃ aḍḍaṃ vinicchinanto okāsaṃ alabhitvā idāni taṃ tīretvā bhuñjitvā allahatthova tumhākaṃ upaṭṭhānaṃ āgatomhī”ti. satthā “mahārāja, dhammena samena aḍḍavinicchayaṃ nāma kusalaṃ, saggamaggo esa. anacchariyaṃ kho panetaṃ, yaṃ tumhe mādisassa sabbaññubuddhassa santikā ovādaṃ labhamānā dhammena samena aḍḍaṃ vinicchineyyātha. etadeva acchariyaṃ, yaṃ pubbe rājāno asabbaññūnampi paṇḍitānaṃ vacanaṃ sutvā dhammena samena aḍḍaṃ vinicchinantā cattāri agatigamanāni vajjetvā dasa rājadhamme akopetvā dhammena rajjaṃ kāretvā saggapuraṃ pūrayamānā agamiṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchismiṃ paṭisandhiṃ gahetvā laddhagabbhaparihāro sotthinā mātukucchimhā nikkhami. nāmaggahaṇadivase panassa “brahmadattakumāro”tveva nāmaṃ akaṃsu. so anupubbena vayappatto soḷasavassakāle takkasilaṃ gantvā sabbasippesu nipphattiṃ patvā pitu accayena rajje patiṭṭhāya dhammena samena rajjaṃ kāresi, chandādivasena agantvā vinicchayaṃ anusāsi. tasmiṃ evaṃ dhammena rajjaṃ kārente amaccāpi dhammeneva vohāraṃ vinicchiniṃsu. vohāresu dhammena vinicchayamānesu kūṭaḍḍakārakā nāma nāhesuṃ, tesaṃ abhāvā aḍḍatthāya rājaṅgaṇe uparavo pacchijji. amaccā divasampi vinicchayaṭṭhāne nisīditvā kañci vinicchayatthāya āgacchantaṃ adisvā uṭṭhāya pakkamanti, vinicchayaṭṭhānaṃ chaḍḍetabbabhāvaṃ pāpuṇi.</p>
	<p class="paratype03">bodhisatto cintesi — “mayi dhammena rajjaṃ kārente vinicchayaṭṭhānaṃ āgacchantā nāma natthi, uparavo pacchijji, vinicchayaṭṭhānaṃ chaḍḍetabbabhāvaṃ pattaṃ, idāni mayā attano aguṇaṃ pariyesituṃ vaṭṭati ‘ayaṃ nāma me aguṇo’ti sutvā taṃ pahāya guṇesuyeva vattissāmī”ti. tato paṭṭhāya “atthi nu kho me koci aguṇavādī”ti pariggaṇhanto antovaḷañjakānaṃ antare kañci aguṇavādiṃ adisvā attano guṇakathameva sutvā “ete mayhaṃ bhayenāpi aguṇaṃ avatvā guṇameva vadeyyun”ti bahivaḷañjanake pariggaṇhanto tatthāpi adisvā antonagare pariggaṇhi. bahinagare catūsu dvāresu catugāmake pariggaṇhi. tatthāpi kañci aguṇavādiṃ adisvā attano guṇakathameva sutvā “janapadaṃ pariggaṇhissāmī”ti amacce rajjaṃ paṭicchāpetvā rathaṃ āruyha sārathimeva gahetvā aññātakavesena nagarā nikkhamitvā janapadaṃ pariggaṇhamāno yāva paccantabhūmiṃ gantvā kañci aguṇavādiṃ adisvā attano guṇakathameva sutvā paccantasīmato mahāmaggena nagarābhimukhoyeva nivatti.</p>
	<p class="paratype03">tasmiṃ pana kāle balliko nāma kosalarājāpi dhammena rajjaṃ kārento aguṇakathaṃ gavesanto hutvā antovaḷañjakādīsu aguṇavādiṃ adisvā attano guṇakathameva sutvā janapadaṃ pariggaṇhanto taṃ padesaṃ agamāsi. te ubhopi ekasmiṃ ninnaṭṭhāne sakaṭamagge abhimukhā ahesuṃ, rathassa ukkamanaṭṭhānaṃ natthi. atha ballikarañño sārathi bārāṇasirañño sārathiṃ “tava rathaṃ ukkamāpehī”ti āha. sopi “ambho sārathi, tava rathaṃ ukkamāpehi, imasmiṃ rathe bārāṇasirajjasāmiko brahmadattamahārājā nisinno”ti āha. itaropi naṃ “ambho sārathi, imasmiṃ rathe kosalarajjasāmiko ballikamahārājā nisinno, tava rathaṃ ukkamāpetvā amhākaṃ rañño rathassa okāsaṃ dehī”ti āha. bārāṇasirañño sārathi “ayampi kira rājāyeva, kiṃ nu kho kātabban”ti cintento “attheso upāyo”ti vayaṃ pucchitvā “daharassa rathaṃ ukkamāpetvā mahallakassa okāsaṃ dāpessāmī”ti sanniṭṭhānaṃ katvā taṃ sārathiṃ kosalarañño vayaṃ pucchitvā pariggaṇhanto ubhinnampi samānavayabhāvaṃ ñatvā rajjaparimāṇaṃ balaṃ dhanaṃ yasaṃ jātiṃ gottaṃ kulapadesanti sabbaṃ pucchitvā “ubhopi tiyojanasatikassa rajjassa sāmino samānabaladhanayasajātigottakulapadesā”ti ñatvā “sīlavantassa okāsaṃ dassāmī”ti cintetvā “bho sārathi, tumhākaṃ rañño sīlācāro kīdiso”ti pucchi. so “ayañca ayañca amhākaṃ rañño sīlācāro”ti attano rañño aguṇameva guṇato pakāsento paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“daḷhaṃ daḷhassa khipati, balliko mudunā muduṃ. </p>
	<p class="paratype27">sādhumpi sādhunā jeti, asādhumpi asādhunā. </p>
	<p class="paratype22">etādiso ayaṃ rājā, maggā uyyāhi sārathī”ti.</p>
	<p class="paratype03">tattha <b>daḷhaṃ daḷhassa khipatī</b>ti yo daḷho hoti balavadaḷhena pahārena vā vacanena vā jinitabbo, tassa daḷhameva pahāraṃ vā vacanaṃ vā khipati. evaṃ daḷhova hutvā taṃ jinātīti dasseti. <b>balliko</b>ti tassa rañño nāmaṃ. <b>mudunā mudu</b>nti mudupuggalaṃ sayampi mudu hutvā mudunāva upāyena jināti. <b>sādhumpi sādhunā jetī</b>ti ye sādhū sappurisā, te sayampi sādhu hutvā sādhunāva upāyena jināti. <b>asādhumpi asādhunā</b>ti ye pana asādhū, te sayampi asādhu hutvā asādhunāva upāyena jinātīti dasseti. <b>etādiso ayaṃ rājā</b>ti ayaṃ amhākaṃ kosalarājā sīlācārena evarūpo. <b>maggā uyyāhi sārathī</b>ti attano rathaṃ maggā ukkamāpetvā uyyāhi, uppathena yāhi, amhākaṃ rañño maggaṃ dehīti vadati.</p>
	<p class="paratype03">atha naṃ bārāṇasirañño sārathi “ambho, kiṃ pana tayā attano rañño guṇakathā kathitā”ti vatvā “āmā”ti vutte “yadi pana ete guṇāti vadasi, aguṇā pana kīdisī”ti vatvā “ete tāva aguṇā hontu, tumhākaṃ pana rañño kīdiso guṇo”ti vutte “tena hi suṇāhī”ti dutiyaṃ gāthamāha — </p>
	<p class="paratype40">2<b>.</b> </p>
	<p class="paratype21">“akkodhena jine kodhaṃ, asādhuṃ sādhunā jine. </p>
	<p class="paratype27">jine kadariyaṃ dānena, saccenālikavādinaṃ. </p>
	<p class="paratype22">etādiso ayaṃ rājā, maggā uyyāhi sārathī”ti.</p>
	<p class="paratype03">tattha <b>etādiso</b>ti etehi “akkodhena jine kodhan”tiādivasena vuttehi guṇehi samannāgato. ayañhi kuddhaṃ puggalaṃ sayaṃ akkodho hutvā akkodhena jināti, asādhuṃ pana sayaṃ sādhu hutvā sādhunāva upāyena jināti, kadariyaṃ thaddhamacchariṃ sayaṃ dāyako hutvā dānena jināti. <b>saccenālikavādina</b>nti musāvādiṃ sayaṃ saccavādī hutvā saccena jināti. <b>maggā uyyāhi sārathī</b>ti, samma sārathi, maggato apagaccha. evaṃvidhasīlācāraguṇayuttassa amhākaṃ rañño maggaṃ dehi, amhākaṃ rājā maggassa anucchavikoti.</p>
	<p class="paratype03">evaṃ vutte ballikarājā ca sārathi ca ubhopi rathā otaritvā asse mocetvā rathaṃ apanetvā bārāṇasirañño maggaṃ adaṃsu. bārāṇasirājā ballikarañño “raññā nāma idañcidañca kātuṃ vaṭṭatī”ti ovādaṃ datvā bārāṇasiṃ gantvā dānādīni puññāni katvā jīvitapariyosāne saggapuraṃ pūresi. ballikarājāpi tassa ovādaṃ gahetvā janapadaṃ pariggahetvā attano aguṇavādiṃ adisvāva sakanagaraṃ gantvā dānādīni puññāni katvā jīvitapariyosāne saggapurameva pūresi.</p>
	<p class="paratype03">satthā kosalarājassa ovādatthāya imaṃ dhammadesanaṃ āharitvā jātakaṃ samodhānesi — “tadā ballikarañño sārathi moggallāno ahosi, ballikarājā ānando, bārāṇasirañño sārathi sāriputto, bārāṇasirājā pana ahameva ahosin”ti. </p>
	<p class="paratype06">rājovādajātakavaṇṇanā paṭhamā. </p> 
</body>
</html>