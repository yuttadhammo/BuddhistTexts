<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [261] 1. padumajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>2. padumavaggo</h4>
	<h5>[261] 1. padumajātakavaṇṇanā</h5>
	<p class="paratype03"><b>yathā</b> <b>kesā ca massū cā</b>ti idaṃ satthā jetavane viharanto ānandabodhimhi mālāpūjakārake bhikkhū ārabbha kathesi. vatthu <b>kāliṅgabodhijātake</b> āvibhavissati. so pana ānandattherena ropitattā “ānandabodhī”ti jāto. therena hi jetavanadvārakoṭṭhake bodhissa ropitabhāvo sakalajambudīpe patthari. athekacce janapadavāsino bhikkhū “ānandabodhimhi mālāpūjaṃ karissāmā”ti jetavanaṃ āgantvā satthāraṃ vanditvā punadivase sāvatthiṃ pavisitvā uppalavīthiṃ gantvā mālaṃ alabhitvā āgantvā ānandattherassa ārocesuṃ — “āvuso, mayaṃ ‘bodhimhi mālāpūjaṃ karissāmā’ti uppalavīthiṃ gantvā ekamālampi na labhimhā”ti. thero “ahaṃ vo, āvuso, āharissāmī”ti uppalavīthiṃ gantvā bahū nīluppalakalāpe ukkhipāpetvā āgamma tesaṃ dāpesi, te tāni gahetvā bodhissa pūjaṃ kariṃsu. taṃ pavattiṃ sutvā dhammasabhāyaṃ bhikkhū therassa guṇakathaṃ samuṭṭhāpesuṃ — “āvuso, jānapadā bhikkhū appapuññā uppalavīthiṃ gantvā mālaṃ na labhiṃsu, thero pana gantvāva āharāpesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva vattuchekā kathākusalā mālaṃ labhanti, pubbepi labhiṃsuyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto seṭṭhiputto ahosi. antonagare ca ekasmiṃ sare padumāni pupphanti. eko chinnanāso puriso taṃ saraṃ rakkhati. athekadivasaṃ bārāṇasiyaṃ ussave ghuṭṭhe mālaṃ piḷandhitvā ussavaṃ kīḷitukāmā tayo seṭṭhiputtā “nāsacchinnassa abhūtena vaṇṇaṃ vatvā mālaṃ yācissāmā”ti tassa padumāni bhañjanakāle sarassa santikaṃ gantvā ekamantaṃ aṭṭhaṃsu.</p>
	<p class="paratype03">tesu eko taṃ āmantetvā paṭhamaṃ gāthamāha — </p>
	<p class="paratype40">31<b>.</b> </p>
	<p class="paratype21">“yathā kesā ca massū ca, chinnaṃ chinnaṃ virūhati. </p>
	<p class="paratype22">evaṃ ruhatu te nāsā, padumaṃ dehi yācito”ti. </p>
	<p class="paratype01">so tassa kujjhitvā padumaṃ na adāsi.</p>
	<p class="paratype03">athassa dutiyo dutiyaṃ gāthamāha — </p>
	<p class="paratype40">32<b>.</b> </p>
	<p class="paratype21">“yathā sāradikaṃ bījaṃ, khette vuttaṃ virūhati. </p>
	<p class="paratype22">evaṃ ruhatu te nāsā, padumaṃ dehi yācito”ti.</p>
	<p class="paratype03">tattha <b>sāradika</b>nti saradasamaye gahetvā nikkhittaṃ sārasampannaṃ bījaṃ. so tassapi kujjhitvā padumaṃ na adāsi.</p>
	<p class="paratype03">athassa tatiyo tatiyaṃ gāthamāha — </p>
	<p class="paratype40">33<b>.</b> </p>
	<p class="paratype21">“ubhopi palapantete, api padmāni dassati. </p>
	<p class="paratype21">vajjuṃ vā te na vā vajjuṃ, natthi nāsāya rūhanā. </p>
	<p class="paratype22">dehi samma padumāni, ahaṃ yācāmi yācito”ti.</p>
	<p class="paratype03">tattha <b>ubhopi palapantete</b>ti ete dvepi musā vadanti. <b>api padmānī</b>ti “api nāma no padumāni dassatī”ti cintetvā evaṃ vadanti. <b>vajjuṃ vā</b> <b>te na vā vajju</b>nti “tava nāsā ruhatū”ti evaṃ vadeyyuṃ vā na vā vadeyyuṃ, etesaṃ vacanaṃ appamāṇaṃ, sabbatthāpi natthi nāsāya ruhanā, ahaṃ pana te nāsaṃ paṭicca na kiñci vadāmi, kevalaṃ yācāmi, tassa me dehi, samma, padumāni yācitoti.</p>
	<p class="paratype03">taṃ sutvā padumasaragopako “imehi dvīhi musāvādo kathito, tumhehi sabhāvo kathito, tumhākaṃ anucchavikāni padumānī”ti mahantaṃ padumakalāpaṃ ādāya tassa datvā attano padumasarameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā padumalābhī seṭṭhiputto ahameva ahosin”ti. </p>
	<p class="paratype06">padumajātakavaṇṇanā paṭhamā. </p> 
</body>
</html>