<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [427] 1. gijjhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[427] 1. gijjhajātakavaṇṇanā</h4>
	<p class="paratype03"><b>parisaṅkupatho</b> <b>nāmā</b>ti idaṃ satthā jetavane viharanto ekaṃ dubbacabhikkhuṃ ārabbha kathesi. so kira eko kulaputto niyyānikasāsane pabbajitvāpi atthakāmehi ācariyupajjhāyehi ceva sabrahmacārīhi ca “evaṃ te abhikkamitabbaṃ, evaṃ paṭikkamitabbaṃ, evaṃ ālokitabbaṃ, evaṃ vilokitabbaṃ, evaṃ samiñjitabbaṃ, evaṃ pasāritabbaṃ, evaṃ nivāsetabbaṃ, evaṃ pārupitabbaṃ, evaṃ patto gahetabbo, yāpanamattaṃ bhattaṃ gahetvā paccavekkhitvāva paribhuñjitabbaṃ, indriyesu guttadvārena bhojane mattaññunā jāgariyamanuyuttena bhavitabbaṃ, idaṃ āgantukavattaṃ nāma jānitabbaṃ, idaṃ gamikavattaṃ nāma, imāni cuddasa khandhakavattāni, asīti mahāvattāni. tattha te sammā vattitabbaṃ, ime terasa dhutaṅgaguṇā nāma, ete samādāya vattitabban”ti ovadiyamāno dubbaco ahosi akkhamo appadakkhiṇaggāhī anusāsaniṃ. “ahaṃ tumhe na vadāmi, tumhe pana maṃ kasmā vadatha, ahameva attano atthaṃ vā anatthaṃ vā jānissāmī”ti attānaṃ avacanīyaṃ akāsi. athassa dubbacabhāvaṃ ñatvā bhikkhū dhammasabhāyaṃ aguṇakathaṃ kathentā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte taṃ bhikkhuṃ pakkosāpetvā “saccaṃ kira tvaṃ bhikkhu dubbacosī”ti pucchitvā “saccan”ti vutte “kasmā bhikkhu evarūpe niyyānikasāsane pabbajitvā atthakāmānaṃ vacanaṃ na karosi, pubbepi tvaṃ paṇḍitānaṃ vacanaṃ akatvā verambhavātamukhe cuṇṇavicuṇṇo jāto”ti vatvā atītaṃ āhari.</p>
	<p class="paratype03">atīte gijjhakūṭe pabbate bodhisatto gijjhayoniyaṃ nibbatti. putto panassa supatto nāma gijjharājā anekasahassagijjhaparivāro thāmasampanno ahosi. so mātāpitaro posesi, thāmasampannattā pana atidūraṃ uppatati. atha naṃ pitā “tāta, ettakaṃ nāma ṭhānaṃ atikkamitvā na gantabban”ti ovadi. so “sādhū”ti vatvāpi ekadivasaṃ pana vuṭṭhe deve gijjhehi saddhiṃ uppatitvā sese ohāya atibhūmiṃ gantvā verambhavātamukhaṃ patvā cuṇṇavicuṇṇabhāvaṃ pāpuṇi. satthā tamatthaṃ dassento abhisambuddho hutvā imā gāthā abhāsi — </p>
	<p class="paratype40">1<b>.</b> </p>
	<p class="paratype21">“parisaṅkupatho nāma, gijjhapantho sanantano. </p>
	<p class="paratype27">tatrāsi mātāpitaro, gijjho posesi jiṇṇake. </p>
	<p class="paratype22">tesaṃ ajagaramedaṃ, accahāsi bahuttaso. </p>
	<p class="paratype40">2<b>.</b> </p>
	<p class="paratype21">“pitā ca puttaṃ avaca, jānaṃ uccaṃ papātinaṃ. </p>
	<p class="paratype22">supattaṃ thāmasampannaṃ, tejassiṃ dūragāminaṃ. </p>
	<p class="paratype40">3<b>.</b> </p>
	<p class="paratype21">“pariplavantaṃ pathaviṃ, yadā tāta vijānahi. </p>
	<p class="paratype27">sāgarena parikkhittaṃ, cakkaṃva parimaṇḍalaṃ. </p>
	<p class="paratype22">tato tāta nivattassu, māssu etto paraṃ gami. </p>
	<p class="paratype40">4<b>.</b> </p>
	<p class="paratype21">“udapattosi vegena, balī pakkhī dijuttamo. </p>
	<p class="paratype22">olokayanto vakkaṅgo, pabbatāni vanāni ca. </p>
	<p class="paratype40">5<b>.</b> </p>
	<p class="paratype21">“addassa pathaviṃ gijjho, yathāsāsi pitussutaṃ. </p>
	<p class="paratype22">sāgarena parikkhittaṃ, cakkaṃva parimaṇḍalaṃ. </p>
	<p class="paratype40">6<b>.</b> </p>
	<p class="paratype21">“tañca so samatikkamma, paramevaccavattatha. </p>
	<p class="paratype22">tañca vātasikhā tikkhā, accahāsi baliṃ dijaṃ. </p>
	<p class="paratype40">7<b>.</b> </p>
	<p class="paratype21">“nāsakkhātigato poso, punadeva nivattituṃ. </p>
	<p class="paratype22">dijo byasanamāpādi, verambhānaṃ vasaṃ gato. </p>
	<p class="paratype40">8<b>.</b> </p>
	<p class="paratype21">“tassa puttā ca dārā ca, ye caññe anujīvino. </p>
	<p class="paratype22">sabbe byasanamāpāduṃ, anovādakare dije. </p>
	<p class="paratype40">9<b>.</b> </p>
	<p class="paratype21">“evampi idha vuḍḍhānaṃ, yo vākyaṃ nāvabujjhati. </p>
	<p class="paratype27">atisīmacaro ditto, gijjhovātītasāsano. </p>
	<p class="paratype22">sa ve byasanaṃ pappoti, akatvā vuḍḍhasāsanan”ti.</p>
	<p class="paratype03">tattha <b>parisaṅkupatho</b>ti saṅkupatho. manussā hiraññasuvaṇṇatthāya gacchantā tasmiṃ padese khāṇuke koṭṭetvā tesu rajjuyo bandhitvā gacchanti, tena so gijjhapabbate jaṅghamaggo “saṅkupatho”ti vuccati. <b>gijjhapantho</b>ti gijjhapabbatamatthake mahāmaggo. <b>sanantano</b>ti porāṇo. <b>tatrāsī</b>ti tasmiṃ gijjhapabbatamatthake saṅkupathe eko gijjho āsi, so jiṇṇake mātāpitaro posesi. <b>ajagarameda</b>nti ajagarānaṃ medaṃ. <b>accahāsī</b>ti ativiya āhari. <b>bahuttaso</b>ti bahuso. <b>jānaṃ uccaṃ papātina</b>nti “putto te atiuccaṃ ṭhānaṃ laṅghatī”ti sutvā “ucce papātī ayan”ti jānanto. <b>tejassi</b>nti purisatejasampannaṃ. <b>dūragāmina</b>nti teneva tejena dūragāmiṃ. <b>pariplavanta</b>nti uppalapattaṃ viya udake uplavamānaṃ. <b>vijānahī</b>ti vijānāsi. <b>cakkaṃva parimaṇḍala</b>nti yasmiṃ te padese ṭhitassa samuddena paricchinno jambudīpo cakkamaṇḍalaṃva paññāyati, tato tāta nivattāhīti ovadanto evamāha.</p>
	<p class="paratype03"><b>udapattosī</b>ti pitu ovādaṃ akatvā ekadivasaṃ gijjhehi saddhiṃ uppatito te ohāya pitarā kathitaṭṭhānaṃ agamāsi. <b>olokayanto</b>ti taṃ ṭhānaṃ patvā heṭṭhā olokento. <b>vakkaṅgo</b>ti vaṅkagīvo. <b>yathāsāsi pitussuta</b>nti yathāssa pitu santikā sutaṃ āsi, tatheva addasa, “yathāssāsī”tipi pāṭho. <b>paramevaccavattathā</b>ti pitarā akkhātaṭṭhānato paraṃ ativattova. <b>tañca vātasikhā tikkhā</b>ti taṃ anovādakaṃ balimpi samānaṃ dijaṃ tikhiṇaverambhavātasikhā accahāsi atihari, cuṇṇavicuṇṇaṃ akāsi. <b>nāsakkhātigato</b>ti nāsakkhi atigato. <b>poso</b>ti satto. <b>anovādakare</b>ti tasmiṃ dije paṇḍitānaṃ ovādaṃ akaronte sabbepi te mahādukkhaṃ pāpuṇiṃsu. <b>akatvā vuḍḍhasāsana</b>nti vuḍḍhānaṃ hitakāmānaṃ vacanaṃ akatvā evameva byasanaṃ mahādukkhaṃ pāpuṇāti. tasmā tvaṃ bhikkhu mā gijjhasadiso bhava, atthakāmānaṃ vacanaṃ karohīti. so satthārā evaṃ ovadito tato paṭṭhāya suvaco ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā dubbacagijjho etarahi dubbacabhikkhu ahosi, gijjhapitā pana ahameva ahosin”ti. </p>
	<p class="paratype06">gijjhajātakavaṇṇanā paṭhamā. </p> 
</body>
</html>