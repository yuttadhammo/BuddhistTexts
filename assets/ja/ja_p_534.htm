<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [528] 3. mahābodhijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>18. paṇṇāsanipāto</h3>
	<h4>[528] 3. mahābodhijātakavaṇṇanā</h4>
	<p class="paratype03"><b>kiṃ nu daṇḍaṃ kimajina</b>nti idaṃ satthā jetavane viharanto paññāpāramiṃ ārabbha kathesi. vatthu <b>mahāumaṅgajātake</b> (jā. 2.22.590 ādayo) āvi bhavissati. tadā pana satthā “na, bhikkhave, idāneva, pubbepi tathāgato paññavā parappavādappamaddanoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe asītikoṭivibhavassa udiccabrāhmaṇamahāsālassa kule nibbatti, “bodhikumāro”tissa nāmaṃ kariṃsu. so vayappatto takkasilāyaṃ uggahitasippo paccāgantvā agāramajjhe vasanto aparabhāge kāme pahāya himavantapadesaṃ pavisitvā paribbājakapabbajjaṃ pabbajitvā tattheva vanamūlaphalāhāro ciraṃ vasitvā vassārattasamaye himavantā oruyha cārikaṃ caranto anupubbena bārāṇasiṃ patvā rājuyyāne vasitvā punadivase paribbājakasāruppena nagare bhikkhāya caranto rājadvāraṃ pāpuṇi tamenaṃ sīhapañjare ṭhito rājā disvā tassa upasame pasīditvā taṃ attano bhavanaṃ pavesetvā rājapallaṅke nisīdāpetvā katapaṭisanthāro thokaṃ dhammakathaṃ sutvā nānaggarasabhojanaṃ dāpesi. mahāsatto bhattaṃ gahetvā cintesi — “idaṃ rājakulaṃ nāma bahudosaṃ bahupaccāmittaṃ hoti, ko nu kho mama uppannaṃ bhayaṃ nittharissatī”ti. so avidūre ṭhitaṃ rājavallabhaṃ ekaṃ piṅgalasunakhaṃ disvā mahantaṃ bhattapiṇḍaṃ gahetvā tassa dātukāmatākāraṃ dassesi. rājā ñatvā sunakhassa bhājanaṃ āharāpetvā bhattaṃ gāhāpetvā dāpesi. mahāsattopi tassa datvā bhattakiccaṃ niṭṭhapesi. rājāpissa paṭiññaṃ gahetvā antonagare rājuyyāne paṇṇasālaṃ kāretvā pabbajitaparikkhāre datvā taṃ tattha vāsāpesi, devasikañcassa dve tayo vāre upaṭṭhānaṃ agamāsi. bhojanakāle pana mahāsatto niccaṃ rājapallaṅkeyeva nisīditvā rājabhojanameva bhuñjati. evaṃ dvādasa saṃvaccharāni atītāni.</p>
	<p class="paratype03">tassa pana rañño pañca amaccā atthañca dhammañca anusāsanti. tesu eko ahetukavādī, eko issarakatavādī, eko pubbekatavādī, eko ucchedavādī, eko khattavijjavādī. tesu ahetukavādī “ime sattā saṃsārasuddhikā”ti mahājanaṃ uggaṇhāpesi. issarakatavādī “ayaṃ loko issaranimmito”ti mahājanaṃ uggaṇhāpesi. pubbekatavādī “imesaṃ sattānaṃ sukhaṃ vā dukkhaṃ vā uppajjamānaṃ pubbekateneva uppajjatī”ti mahājanaṃ uggaṇhāpesi. ucchedavādī “ito paralokaṃ gato nāma natthi, ayaṃ loko ucchijjatī”ti mahājanaṃ uggaṇhāpesi. khattavijjavādī “mātāpitaropi māretvā attanova attho kātabbo”ti mahājanaṃ uggaṇhāpesi. te rañño vinicchaye niyuttā lañjakhādakā hutvā assāmikaṃ sāmikaṃ, sāmikaṃ assāmikaṃ karonti.</p>
	<p class="paratype03">athekadivasaṃ eko puriso kūṭaṭṭaparājito mahāsattaṃ bhikkhāya carantaṃ rājagehaṃ pavisantaṃ disvā vanditvā, “bhante, tumhe rājagehe bhuñjamānā vinicchayāmacce lañjaṃ gahetvā lokaṃ vināsente kasmā ajjhupekkhatha, idāni pañcahi amaccehi kūṭaṭṭakārakassa hatthato lañjaṃ gahetvā sāmikova samāno assāmiko kato”ti paridevi. so tasmiṃ kāruññavasena vinicchayaṃ gantvā dhammena vinicchinitvā sāmikaññeva sāmikaṃ akāsi. mahājano ekappahāreneva mahāsaddena sādhukāraṃ adāsi. rājā taṃ saddaṃ sutvā “kiṃsaddo nāmāyan”ti pucchitvā tamatthaṃ sutvā katabhattakiccaṃ mahāsattaṃ upanisīditvā pucchi — “bhante, ajja kira vo aṭṭo vinicchito”ti. “āma, mahārājā”ti. “bhante, tumhesu vinicchinantesu mahājanassa vuḍḍhi bhavissati, ito paṭṭhāya tumheva vinicchinathā”ti. “mahārāja, mayaṃ pabbajitā nāma, netaṃ kammaṃ amhākaṃ kamman”ti. “bhante, mahājane kāruññena kātuṃ vaṭṭati, tumhe sakaladivasaṃ mā vinicchinatha, uyyānato pana idhāgacchantā vinicchayaṭṭhānaṃ gantvā pātova cattāro aṭṭe vinicchinatha, bhutvā uyyānaṃ gacchantā cattāro, evaṃ mahājanassa vuḍḍhi bhavissatī”ti. so tena punappunaṃ yāciyamāno “sādhū”ti sampaṭicchitvā tato paṭṭhāya tathā akāsi.</p>
	<p class="paratype03">kūṭaṭṭakārakā okāsaṃ na labhiṃsu. tepi amaccā lañjaṃ alabhantā duggatā hutvā cintayiṃsu — “bodhiparibbājakassa vinicchinanakālato paṭṭhāya mayaṃ kiñci na labhāma, handa naṃ ‘rājaveriko’ti vatvā rañño antare paribhinditvā mārāpessāmā”ti. te rājānaṃ upasaṅkamitvā, “mahārāja, bodhiparibbājako tumhākaṃ anatthakāmo”ti vatvā asaddahantena raññā “sīlavā esa ñāṇasampanno, na evaṃ karissatī”ti vutte, “mahārāja, tena sakalanagaravāsino attano hatthe katvā kevalaṃ amheyeva pañca jane kātuṃ na sakkā, sace amhākaṃ vacanaṃ na saddahatha, tassa idhāgamanakāle parisaṃ olokethā”ti āhaṃsu. rājā “sādhū”ti sīhapañjare ṭhito taṃ āgacchantaṃ olokento parivāraṃ disvā attano aññāṇena aṭṭakārakamanusse “tassa parivārā”ti maññamāno bhijjitvā te amacce pakkosāpetvā “kinti karomā”ti pucchi. “gaṇhāpetha naṃ, devā”ti. “oḷārikaṃ aparādhaṃ apassantā kathaṃ gaṇhāmā”ti. “tena hi, mahārāja, pakatiparihāramassa hāpetha, taṃ parihāyantaṃ disvā paṇḍito paribbājako kassaci anārocetvā sayameva palāyissatī”ti.</p>
	<p class="paratype03">rājā “sādhū”ti vatvā anupubbena tassa parihāraṃ parihāpesi. paṭhamadivasaṃ tāva naṃ tucchapallaṅkeyeva nisīdāpesuṃ. so tucchapallaṅkaṃ disvāva rañño paribhinnabhāvaṃ ñatvā sayameva uyyānaṃ gantvā taṃ divasameva pakkamitukāmo hutvāpi “ekantena ñatvā pakkamissāmī”ti na pakkāmi. athassa punadivase tucchapallaṅke nisinnassa raññopakatibhattañca aññañca gahetvā missakabhattaṃ adaṃsu. tatiyadivase mahātalaṃ pavisituṃ adatvā sopānasīseyeva ṭhapetvā missakabhattaṃ adaṃsu. so tampi ādāya uyyānaṃ gantvā bhattakiccaṃ akāsi. catutthadivase heṭṭhāpāsāde ṭhapetvā kaṇājakabhattaṃ adaṃsu. so tampi gahetvā uyyānaṃ gantvā bhattakiccaṃ akāsi. rājā amacce pucchi — “bodhiparibbājako sakkāre parihāpitepi na pakkamati, kinti naṃ karomā”ti? “deva, na so bhattatthāya carati, chattatthāya pana carati. sace bhattatthāya careyya, paṭhamadivasaṃyeva palāyeyyā”ti. “idāni kiṃ karomā”ti? “sve ghātāpetha naṃ, mahārājā”ti. so “sādhū”ti tesaññeva hatthe khagge ṭhapetvā “sve antaradvāre ṭhatvā pavisantassevassa sīsaṃ chinditvā khaṇḍākhaṇḍikaṃ katvā kañci ajānāpetvā vaccakuṭiyaṃ pakkhipitvā nhatvā āgaccheyyāthā”ti āha. te “sādhū”ti sampaṭicchitvā “sve āgantvā evaṃ karissāmā”ti aññamaññaṃ vicāretvā evaṃ attano nivesanaṃ agamaṃsu.</p>
	<p class="paratype03">rājāpi sāyaṃ bhuttabhojano sirisayane nipajjitvā mahāsattassa guṇe anussari. athassa tāvadeva soko uppajji, sarīrato sedā mucciṃsu, sayane assāsaṃ alabhanto aparāparaṃ parivatti. athassa aggamahesī upanipajji, so tāya saddhiṃ sallāpamattampi na kari. atha naṃ sā “kiṃ nu kho, mahārāja, sallāpamattampi na karotha, api nu kho me koci aparādho atthī”ti pucchi. “natthi devi, apica kho bodhiparibbājako kira amhākaṃ paccatthiko jātoti tassa sve ghātanatthāya pañca amacce āṇāpesiṃ, te pana naṃ māretvā khaṇḍākhaṇḍikaṃ katvā vaccakūpe pakkhipissanti, so pana amhākaṃ dvādasa saṃvaccharāni bahuṃ dhammaṃ desesi, ekāparādhopissa mayā paccakkhato na diṭṭhapubbo, parapattiyena hutvā tassa mayā vadho āṇatto, tena kāraṇena socāmī”ti. atha naṃ sā “sace te deva so paccatthiko jāto, taṃ ghātento kiṃ socasi, paccatthikaṃ nāma puttampi ghātetvā attano sotthibhāvo kātabbova, mā socitthā”ti assāsesi. so tassā vacanena paṭiladdhassāso niddaṃ okkami.</p>
	<p class="paratype03">tasmiṃ khaṇe koleyyako piṅgalasunakho taṃ kathaṃ sutvā “sve mayā attano balenassa jīvitaṃ dātuṃ vaṭṭatī”ti cintetvā punadivase pātova pāsādā oruyha mahādvāraṃ āgantvā ummāre sīsaṃ katvā mahāsattassa āgamanamaggaṃ olokentova nipajji. tepi amaccā pātova khaggahatthā āgantvā dvārantare aṭṭhaṃsu. bodhisattopi velaṃ sallakkhetvā uyyānā nikkhamma rājadvāraṃ āgañchi. atha naṃ sunakho disvā mukhaṃ vivaritvā catasso dāṭhā dassetvā “kiṃ tvaṃ, bhante, jambudīpatale aññattha bhikkhaṃ na labhasi, amhākaṃ rājā tava māraṇatthāya pañca amacce khaggahatthe dvārantare ṭhapesi, mā tvaṃ nalāṭena maccuṃ gahetvā āgami, sīghaṃ pakkamā”ti mahāsaddena viravi. so sabbarutaññutāya tamatthaṃ ñatvā tatova nivattitvā uyyānaṃ gantvā pakkamanatthāya parikkhāre ādiyi. rājā sīhapañjare ṭhito taṃ āgacchantaṃ gacchantañca disvā “sace ayaṃ mama paccatthiko bhaveyya, uyyānaṃ gantvā balaṃ sannipātāpetvā kammasajjo bhavissati. no ce, attano parikkhāre gahetvā gamanasajjo bhavissati, jānissāmi tāvassa kiriyan”ti uyyānaṃ gantvā mahāsattaṃ attano parikkhāre ādāya “gamissāmī”ti paṇṇasālato nikkhantaṃ caṅkamanakoṭiyaṃ disvāva vanditvā ekamantaṃ ṭhito paṭhamaṃ gāthamāha — </p>
	<p class="paratype40">124<b>.</b> </p>
	<p class="paratype21">“kiṃ nu daṇḍaṃ kimajinaṃ, kiṃ chattaṃ kimupāhanaṃ. </p>
	<p class="paratype27">kimaṅkusañca pattañca, saṅghāṭiñcāpi brāhmaṇa. </p>
	<p class="paratype22">taramānarūpohāsi, kiṃ nu patthayase disan”ti.</p>
	<p class="paratype03">tassattho — bhante, pubbe tvaṃ amhākaṃ gharaṃ āgacchanto daṇḍādīni na gaṇhāsi, ajja pana kena kāraṇena daṇḍañca ajinañca chattūpāhanañca mattikapasibbakolambanāṅkusañca mattikapattañca saṅghāṭiñcāti sabbepime parikkhāre taramānarūpo gaṇhāsi, kataraṃ nu disaṃ patthesi, kattha gantukāmosīti pucchi.</p>
	<p class="paratype03">taṃ sutvā mahāsatto “ayaṃ attanā katakammaṃ na jānātīti maññati, jānāpessāmi nan”ti dve gāthā abhāsi — </p>
	<p class="paratype40">125<b>.</b> </p>
	<p class="paratype21">“dvādasetāni vassāni, vusitāni tavantike. </p>
	<p class="paratype22">nābhijānāmi soṇena, piṅgalenābhikūjitaṃ. </p>
	<p class="paratype40">126<b>.</b> </p>
	<p class="paratype21">“svāyaṃ dittova nadati, sukkadāṭhaṃ vidaṃsayaṃ. </p>
	<p class="paratype22">tava sutvā sabhariyassa, vītasaddhassa maṃ patī”ti.</p>
	<p class="paratype03">tattha <b>abhikūjita</b>nti etena tava sunakhena evaṃ mahāviravena viravitaṃ na jānāmi. <b>ditto vā</b>ti dappito viya. <b>sabhariyassā</b>ti tava sabhariyassa mama māraṇatthāya pañcannaṃ amaccānaṃ āṇattabhāvaṃ kathentassa sutvā “kiṃ tvaṃ aññattha bhikkhaṃ na labhasi, raññā te vadho āṇatto, idha māgacchī”ti dittova nadati. <b>vītasaddhassa maṃ patī</b>ti mamantare vigatasaddhassa tava vacanaṃ sutvā eva nadatīti āha.</p>
	<p class="paratype03">tato rājā attano dosaṃ sampaṭicchitvā taṃ khamāpento catutthaṃ gāthamāha — </p>
	<p class="paratype40">127<b>.</b> </p>
	<p class="paratype21">“ahu esa kato doso, yathā bhāsasi brāhmaṇa. </p>
	<p class="paratype22">esa bhiyyo pasīdāmi, vasa brāhmaṇa māgamā”ti.</p>
	<p class="paratype03">tattha <b>bhiyyo</b>ti saccaṃ mayā evaṃ āṇattaṃ, ayaṃ me doso, esa panāhaṃ idāni adhikataraṃ tayi pasīdāmi, idheva vasa, mā aññattha gamīti.</p>
	<p class="paratype03">taṃ sutvā mahāsatto, “mahārāja, paṇḍitā nāma tādisena parapattiyena apaccakkhakārinā saddhiṃ na vasantī”ti vatvā tassa anācāraṃ pakāsento āha — </p>
	<p class="paratype40">128<b>.</b> </p>
	<p class="paratype21">“sabbaseto pure āsi, tatopi sabalo ahu. </p>
	<p class="paratype22">sabbalohitako dāni, kālo pakkamituṃ mama. </p>
	<p class="paratype40">129<b>.</b> </p>
	<p class="paratype21">“abbhantaraṃ pure āsi, tato majjhe tato bahi. </p>
	<p class="paratype22">purā niddhamanā hoti, sayameva vajāmahaṃ. </p>
	<p class="paratype40">130<b>.</b> </p>
	<p class="paratype21">“vītasaddhaṃ na seveyya, upadānaṃvanodakaṃ. </p>
	<p class="paratype22">sacepi naṃ anukhaṇe, vāri kaddamagandhikaṃ. </p>
	<p class="paratype40">131<b>.</b> </p>
	<p class="paratype21">“pasannameva seveyya, appasannaṃ vivajjaye. </p>
	<p class="paratype22">pasannaṃ payirupāseyya, rahadaṃvudakatthiko. </p>
	<p class="paratype40">132<b>.</b> </p>
	<p class="paratype21">“bhaje bhajantaṃ purisaṃ, abhajantaṃ na bhajjaye. </p>
	<p class="paratype22">asappurisadhammo so, yo bhajantaṃ na bhajjati. </p>
	<p class="paratype40">133<b>.</b> </p>
	<p class="paratype21">“yo bhajantaṃ na bhajati, sevamānaṃ na sevati. </p>
	<p class="paratype22">sa ve manussapāpiṭṭho, migo sākhassito yathā. </p>
	<p class="paratype40">134<b>.</b> </p>
	<p class="paratype21">“accābhikkhaṇasaṃsaggā, asamosaraṇena ca. </p>
	<p class="paratype22">etena mittā jīranti, akāle yācanāya ca. </p>
	<p class="paratype40">135<b>.</b> </p>
	<p class="paratype21">“tasmā nābhikkhaṇaṃ gacche, na ca gacche cirāciraṃ. </p>
	<p class="paratype22">kālena yācaṃ yāceyya, evaṃ mittā na jīyare. </p>
	<p class="paratype40">136<b>.</b> </p>
	<p class="paratype21">“aticiraṃ nivāsena, piyo bhavati appiyo. </p>
	<p class="paratype22">āmanta kho taṃ gacchāma, purā te homa appiyā”ti. </p>
	<p class="paratype01">tattha <b>sabbaseto</b>ti, mahārāja, paṭhamameva tava nivesane mama odano sabbaseto ahosi, yaṃ tvaṃ bhuñjasi, tameva dāpesīti attho. <b>tato</b>ti tato pacchā paribhedakānaṃ vacanaṃ gahetvā tava mayi virattakāle <b>sabalo</b> missakodano jāto. <b>dānī</b>ti idāni sabbalohitako jāto. <b>kālo</b>ti aguṇaññussa tava santikā idāni mama pakkamituṃ kālo. <b>abbhantara</b>nti paṭhamaṃ mama abbhantaraṃ āsanaṃ āsi, alaṅkatamahātalamhi ussitasetacchatte rājapallaṅkeyeva maṃ nisīdāpesuṃ. <b>majjhe</b>ti sopānamatthake. <b>purā niddhamanā hotī</b>ti yāva gīvāyaṃ gahetvā nikkaḍḍhanā na hoti.</p>
	<p class="paratype03"><b>anukhaṇe</b>ti sacepi anudakaṃ udapānaṃ patto puriso udakaṃ apassanto kalalaṃ viyūhitvā anukhaṇeyya, tathāpi taṃ vāri kaddamagandhikaṃ bhaveyya, amanuññatāya na piveyya, tatheva vītasaddhaṃ payirupāsantena laddhapaccayāpi parittā ceva lūkhā ca, amanuññā aparibhogārahāti attho. <b>pasanna</b>nti patiṭṭhitasaddhaṃ. <b>rahada</b>nti gambhīraṃ mahārahadaṃ. <b>bhajanta</b>nti attānaṃ bhajantameva bhajeyya. <b>abhajanta</b>nti paccatthikaṃ. <b>na bhajjaye</b>ti na bhajeyya. <b>na bhajjatī</b>ti yo puriso attānaṃ bhajantaṃ hitacittaṃ puggalaṃ na bhajati, so asappurisadhammo nāmāti. <b>manussapāpiṭṭho</b>ti manussalāmako patikuṭṭho sabbapacchimako. <b>sākhassito</b>ti makkaṭo.</p>
	<p class="paratype03"><b>accābhikkhaṇasaṃsaggā</b>ti ativiya abhiṇhasaṃsaggena. <b>akāle</b>ti ayuttappattakāle parassa piyabhaṇḍaṃ yācanāya mittā jīranti nāma, tvampi aticiraṃ nivāsena mayi mittiṃ bhindi. <b>tasmā</b>ti yasmā accābhikkhaṇasaṃsaggena asamosaraṇena ca mittā jīranti, tasmā. <b>cirācira</b>nti cirakālaṃ vītināmetvā ciraṃ na gacche na upasaṅkameyya. <b>yāca</b>nti yācitabbaṃ bhaṇḍakaṃ yuttakāle yāceyya. <b>na jīyare</b>ti evaṃ mittā na jīranti. <b>purā te homa appiyā</b>ti yāva tava appiyā na homa, tāva āmantetvāva taṃ gacchāmāti.</p>
	<p class="paratype03">rājā āha — </p>
	<p class="paratype40">137<b>.</b> </p>
	<p class="paratype21">“evaṃ ce yācamānānaṃ, añjaliṃ nāvabujjhasi. </p>
	<p class="paratype27">paricārakānaṃ sataṃ, vacanaṃ na karosi no. </p>
	<p class="paratype22">evaṃ taṃ abhiyācāma, puna kayirāsi pariyāyan”ti.</p>
	<p class="paratype03">tattha <b>nāvabujjhasī</b>ti sace, bhante, evaṃ yācantena mayā kataṃ añjaliṃ na jānāsi, na paṭiggaṇhasīti attho. <b>pariyāya</b>nti puna idhāgamanāya ekavāraṃ kareyyāsīti yācati.</p>
	<p class="paratype03">bodhisatto āha — </p>
	<p class="paratype40">138<b>.</b> </p>
	<p class="paratype21">“evaṃ ce no viharataṃ, antarāyo na hessati. </p>
	<p class="paratype27">tuyhaṃ vāpi mahārāja, mayhaṃ vā raṭṭhavaddhana. </p>
	<p class="paratype22">appeva nāma passema, ahorattānamaccaye”ti.</p>
	<p class="paratype03">tattha <b>evaṃ ce no</b>ti sace, mahārāja, evaṃ nānā hutvā viharantānaṃ amhākaṃ antarāyo na hessati, tuyhaṃ vā mayhaṃ vā jīvitaṃ pavattissatīti dīpeti. <b>passemā</b>ti api nāma passeyyāma.</p>
	<p class="paratype03">evaṃ vatvā mahāsatto rañño dhammaṃ desetvā “appamatto hohi, mahārājā”ti vatvā uyyānā nikkhamitvā ekasmiṃ sabhāgaṭṭhāne bhikkhāya caritvā bārāṇasito nikkhamma anupubbena himavantokāsameva gantvā kiñci kālaṃ vasitvā puna otaritvā ekaṃ paccantagāmaṃ nissāya araññe vasi. tassa pana gatakālato paṭṭhāya te amaccā puna vinicchaye nisīditvā vilopaṃ karontā cintayiṃsu — “sace mahābodhiparibbājako punāgamissati, jīvitaṃ no natthi, kiṃ nu khvassa anāgamanakāraṇaṃ kareyyāmā”ti. atha nesaṃ etadahosi — “ime sattā paṭibaddhaṭṭhānaṃ nāma jahituṃ na sakkonti, kiṃ nu khvassa idha paṭibaddhaṭṭhānan”ti. tato “rañño aggamahesī”ti ñatvā “ṭhānaṃ kho panetaṃ vijjati, yaṃ so imaṃ nissāya āgaccheyya, paṭikacceva naṃ mārāpessāmā”ti te rājānaṃ etadavocuṃ — “deva, imasmiṃ divase nagare ekā kathā sūyatī”ti. “kiṃ kathā nāmā”ti? “mahābodhiparibbājako ca kira devī ca aññamaññaṃ sāsanapaṭisāsanaṃ pesentī”ti. “kinti katvā”ti? tena kira deviyā pesitaṃ “sakkā nu kho attano balena rājānaṃ mārāpetvā mama setacchattaṃ dātun”ti. tāyapissa pesitaṃ “rañño māraṇaṃ nāma mama bhāro, mahābodhiparibbājako khippaṃ āgacchatū”ti rājā tesaṃ punappunaṃ kathentānaṃ saddahitvā “idāni kiṃ kattabban”ti pucchitvā “deviṃ māretuṃ vaṭṭatī”ti vutte anupaparikkhitvāva “tena hi naṃ tumheva māretvā khaṇḍākhaṇḍikaṃ chinditvā vaccakūpe khipathā”ti āha. te tathā kariṃsu. tassā māritabhāvo sakalanagare pākaṭo ahosi.</p>
	<p class="paratype03">athassā cattāro puttā “iminā no niraparādhā mātā māritā”ti rañño paccatthikā ahesuṃ. rājā mahābhayappatto ahosi. mahāsatto paramparāya taṃ pavattiṃ sutvā cintesi — “ṭhapetvā maṃ añño te kumāre saññāpetvā pitaraṃ khamāpetuṃ samattho nāma natthi, rañño ca jīvitaṃ dassāmi, kumāre ca pāpato mocessāmī”ti. so punadivase paccantagāmaṃ pavisitvā manussehi dinnaṃ makkaṭamaṃsaṃ khāditvā tassa cammaṃ yācitvā gahetvā assamapade sukkhāpetvā niggandhaṃ katvā nivāsesipi pārupesipi aṃsepi ṭhapesi. kiṃkāraṇā? “bahūpakāro me”ti vacanatthāya. so taṃ cammaṃ ādāya anupubbena bārāṇasiṃ gantvā kumāre upasaṅkamitvā “pitughātakakammaṃ nāma dāruṇaṃ, taṃ vo na kātabbaṃ, ajarāmaro satto nāma natthi, ahaṃ tumhe aññamaññaṃ samagge karissāmicceva āgato, tumhe mayā pahite sāsane āgaccheyyāthā”ti kumāre ovaditvā antonagare uyyānaṃ pavisitvā makkaṭacammaṃ attharitvā silāpaṭṭe nisīdi.</p>
	<p class="paratype03">atha naṃ uyyānapālako disvā vegena gantvā rañño ārocesi. rājā sutvāva sañjātasomanasso hutvā te amacce ādāya tattha gantvā mahāsattaṃ vanditvā ekamantaṃ nisīditvā paṭisanthāraṃ kātuṃ ārabhi. mahāsatto tena saddhiṃ asammoditvā makkaṭacammameva parimajji. atha naṃ evamāha — “bhante, tumhe maṃ akathetvā makkaṭacammameva parimajjatha, kiṃ vo idaṃ mayā bahūpakārataran”ti? “āma mahārāja, bahūpakāro me esa vānaro, ahamassa piṭṭhe nisīditvā vicariṃ, ayaṃ me pānīyaghaṭaṃ āhari, vasanaṭṭhānaṃ sammajji, ābhisamācārikavattapaṭivattaṃ mama akāsi, ahaṃ pana attano dubbalacittatāya assa maṃsaṃ khāditvā cammaṃ sukkhāpetvā attharitvā nisīdāmi ceva nipajjāmi ca, evaṃ bahūpakāro esa mayhan”ti. iti so tesaṃ vāde bhindanatthāya vānaracamme vānaravohāraṃ āropetvā taṃ taṃ pariyāyaṃ sandhāya imaṃ kathaṃ kathesi. so hi tassa nivutthapubbattā “piṭṭhe nisīditvā vicarin”ti āha; taṃ aṃse katvā pānīyaghaṭassa āhaṭapubbattā “pānīyaghaṭaṃ āharī”ti āha; tena cammena bhūmiyaṃ sammaṭṭhapubbattā “vasanaṭṭhānaṃ sammajjī”ti āha; nipannakāle tena cammena piṭṭhiyā, akkantakāle pādānaṃ phuṭṭhapubbattā “vattapaṭivattaṃ me akāsī”ti āha. chātakāle pana tassa maṃsaṃ labhitvā khāditattā “ahaṃ pana attano dubbalacittatāya tassa maṃsaṃ khādin”ti āha.</p>
	<p class="paratype03">taṃ sutvā te amaccā “pāṇātipāto tena kato”ti saññāya “passatha, bho, pabbajitassa kammaṃ, makkaṭaṃ kira māretvā maṃsaṃ khāditvā cammaṃ gahetvā vicaratī”ti pāṇiṃ paharitvā parihāsamakaṃsu. mahāsatto te tathā karonte disvā “ime attano vādabhedanatthāya mama cammaṃ ādāya āgatabhāvaṃ na jānanti, jānāpessāmi ne”ti ahetukavādiṃ tāva āmantetvā pucchi — “āvuso, tvaṃ kasmā maṃ parihasasī”ti? “mittadubbhikammassa ceva pāṇātipātassa ca katattā”ti. tato mahāsatto “yo pana gatiyā ceva diṭṭhiyā ca te saddahitvā evaṃ kareyya, tena kiṃ dukkaṭan”ti tassa vādaṃ bhindanto āha — </p>
	<p class="paratype40">139<b>.</b> </p>
	<p class="paratype21">“udīraṇā ce saṃgatyā, bhāvāyamanuvattati. </p>
	<p class="paratype27">akāmā akaraṇīyaṃ vā, karaṇīyaṃ vāpi kubbati. </p>
	<p class="paratype22">akāmakaraṇīyamhi, kvidha pāpena lippati. </p>
	<p class="paratype40">140<b>.</b> </p>
	<p class="paratype21">“so ce attho ca dhammo ca, kalyāṇo na ca pāpako. </p>
	<p class="paratype22">bhoto ce vacanaṃ saccaṃ, suhato vānaro mayā. </p>
	<p class="paratype40">141<b>.</b> </p>
	<p class="paratype21">“attano ce hi vādassa, aparādhaṃ vijāniyā. </p>
	<p class="paratype22">na maṃ tvaṃ garaheyyāsi, bhoto vādo hi tādiso”ti.</p>
	<p class="paratype03">tattha <b>udīraṇā</b>ti kathā. <b>saṃgatyā</b>ti saṃgatiyā channaṃ abhijātīnaṃ taṃ taṃ abhijātiṃ upagamanena. <b>bhāvāyamanuvattatī</b>ti bhāvena anuvattati, karaṇatthe sampadānaṃ. <b>akāmā</b>ti akāmena anicchāya. <b>akaraṇīyaṃ vā karaṇīyaṃ vāpī</b>ti akattabbaṃ pāpaṃ vā kattabbaṃ kusalaṃ vā. <b>kubbatī</b>ti karoti. <b>kvidhā</b>ti ko idha. idaṃ vuttaṃ hoti — tvaṃ ahetukavādī “natthi hetu natthi paccayo sattānaṃ saṃkilesāyā”tiādidiṭṭhiko, ayaṃ loko saṃgatiyā ceva sabhāvena ca anuvattati pariṇamati, tattha tattha sukhadukkhaṃ paṭisaṃvedeti. akāmakova pāpaṃ vā puññaṃ vā karotīti vadasi, ayaṃ tava udīraṇā sace tathā, evaṃ sante akāmakaraṇīyasmiṃ attano dhammatāya pavattamāne pāpe ko idha satto pāpena lippati, sace hi attanā akatena pāpena lippati, na koci na lippeyyāti.</p>
	<p class="paratype03"><b>so ce</b>ti so ahetukavādasaṅkhāto tava bhāsitattho ca atthajotako dhammo ca kalyāṇo na ca pāpako. “ahetū appaccayā sattā saṃkilissanti, sukhadukkhaṃ paṭisaṃvediyantī”ti idaṃ bhoto vacanaṃ saccaṃ ce, suhato vānaro mayā, ko ettha mama dosoti attho. <b>vijāniyā</b>ti, samma, sace hi tvaṃ attano vādassa aparādhaṃ jāneyyāsi, na maṃ garaheyyāsi. kiṃkāraṇā? <b>bhoto vādo hi tādiso,</b> tasmā ayaṃ mama vādaṃ karotīti maṃ pasaṃseyyāsi, attano pana vādaṃ ajānanto maṃ garahasīti.</p>
	<p class="paratype03">evaṃ mahāsatto taṃ niggaṇhitvā appaṭibhāṇaṃ akāsi. sopi rājaparisati maṅkubhūto pattakkhandho nisīdi. mahāsattopi tassa vādaṃ bhinditvā issarakatavādiṃ āmantetvā “tvaṃ, āvuso, maṃ kasmā parihasasi, yadi issaranimmitavādaṃ sārato paccesī”ti vatvā āha — </p>
	<p class="paratype40">142<b>.</b> </p>
	<p class="paratype21">“issaro sabbalokassa, sace kappeti jīvitaṃ. </p>
	<p class="paratype27">iddhiṃ byasanabhāvañca, kammaṃ kalyāṇapāpakaṃ. </p>
	<p class="paratype22">niddesakārī puriso, issaro tena lippati. </p>
	<p class="paratype40">143<b>.</b> </p>
	<p class="paratype21">“so ce attho ca dhammo ca, kalyāṇo na ca pāpako. </p>
	<p class="paratype22">bhoto ce vacanaṃ saccaṃ, suhato vānaro mayā. </p>
	<p class="paratype40">144<b>.</b> </p>
	<p class="paratype21">“attano ce hi vādassa, aparādhaṃ vijāniyā. </p>
	<p class="paratype22">na maṃ tvaṃ garaheyyāsi, bhoto vādo hi tādiso”ti.</p>
	<p class="paratype03">tattha <b>kappeti jīvita</b>nti sace brahmā vā añño vā koci issaro “tvaṃ kasiyā jīva, tvaṃ gorakkhenā”ti evaṃ sabbalokassa jīvitaṃ saṃvidahati vicāreti. <b>iddhiṃ byasanabhāvañcā</b>ti issariyādibhedā iddhiyo ca ñātivināsādikaṃ byasanabhāvañca sesañca kalyāṇapāpakaṃ kammaṃ sabbaṃ yadi issarova kappeti karoti. <b>niddesakārī</b>ti yadi tassa niddesaṃ āṇattimeva seso yo koci puriso karoti, evaṃ sante yo koci puriso pāpaṃ karoti, tassa issarena katattā issarova tena pāpena lippati. sesaṃ purimanayeneva veditabbaṃ. yathā ca idha, evaṃ sabbattha.</p>
	<p class="paratype03">iti so ambatova muggaraṃ gahetvā ambaṃ pātento viya issarakaraṇeneva issarakatavādaṃ bhinditvā pubbekatavādiṃ āmantetvā “tvaṃ, āvuso, maṃ kiṃ parihasasi, yadi pubbekatavādaṃ saccaṃ maññasī”ti vatvā āha — </p>
	<p class="paratype40">145<b>.</b> </p>
	<p class="paratype21">“sace pubbekatahetu, sukhadukkhaṃ nigacchati. </p>
	<p class="paratype27">porāṇakaṃ kataṃ pāpaṃ, tameso muccate iṇaṃ. </p>
	<p class="paratype22">porāṇaka iṇamokkho, kvidha pāpena lippati. </p>
	<p class="paratype40">146<b>.</b> </p>
	<p class="paratype21">“so ce attho ca dhammo ca, kalyāṇo na ca pāpako. </p>
	<p class="paratype22">bhoto ce vacanaṃ saccaṃ, suhato vānaro mayā. </p>
	<p class="paratype40">147<b>.</b> </p>
	<p class="paratype21">“attano ce hi vādassa, aparādhaṃ vijāniyā. </p>
	<p class="paratype22">na maṃ tvaṃ garaheyyāsi, bhoto vādo hi tādiso”ti.</p>
	<p class="paratype03">tattha <b>pubbekatahetū</b>ti pubbakatahetu purimabhave katakammakāraṇeneva. <b>tameso muccate iṇa</b>nti yo vadhabandhādīhi dukkhaṃ pāpuṇāti, yadi so yaṃ tena porāṇakaṃ kataṃ pāpaṃ, taṃ idāni iṇaṃ muccati, evaṃ sante mamapi esa porāṇakaiṇato mokkho, anena hi makkaṭena pubbe paribbājakena hutvā ahaṃ makkaṭo samāno māretvā khādito bhavissāmi, svāyaṃ idha makkaṭattaṃ patto mayā paribbājakattaṃ pattena māretvā khādito bhavissati, ko idha pāpena lippatīti.</p>
	<p class="paratype03">iti so tassapi vādaṃ bhinditvā ucchedavādiṃ abhimukhaṃ katvā “tvaṃ, āvuso, ‘itthi dinnan’tiādīni vatvā ‘idheva sattā ucchijjanti, paralokaṃ gatā nāma natthī’ti maññamāno kasmā maṃ parihasasī”ti santajjetvā āha — </p>
	<p class="paratype40">148<b>.</b> </p>
	<p class="paratype21">“catunnaṃyevupādāya, rūpaṃ sambhoti pāṇinaṃ. </p>
	<p class="paratype27">yato ca rūpaṃ sambhoti, tatthevānupagacchati. </p>
	<p class="paratype22">idheva jīvati jīvo, pecca pecca vinassati. </p>
	<p class="paratype40">149<b>.</b> </p>
	<p class="paratype21">“ucchijjati ayaṃ loko, ye bālā ye ca paṇḍitā. </p>
	<p class="paratype22">ucchijjamāne lokamhi, kvidha pāpena lippati. </p>
	<p class="paratype40">150<b>.</b> </p>
	<p class="paratype21">“so ce attho ca dhammo ca, kalyāṇo na ca pāpako. </p>
	<p class="paratype22">bhoto ce vacanaṃ saccaṃ, suhato vānaro mayā. </p>
	<p class="paratype40">151<b>.</b> </p>
	<p class="paratype21">“attano ce hi vādassa, aparādhaṃ vijāniyā. </p>
	<p class="paratype22">na maṃ tvaṃ garaheyyāsi, bhoto vādo hi tādiso”ti.</p>
	<p class="paratype03">tattha <b>catunna</b>nti pathavīādīnaṃ bhūtānaṃ. <b>rūpa</b>nti rūpakkhandho. <b>tatthevā</b>ti yato taṃ rūpaṃ sambhoti, nirujjhanakālepi tattheva anupagacchati. iminā tassa “cātumahābhūtiko ayaṃ puriso yadā kālaṃ karoti, tadā pathavī pathavīkāyaṃ anupeti anupagacchati, āpo... tejo... vāyo vāyokāyaṃ anupeti anupagacchati, ākāsaṃ indriyāni saṅkamanti, āsandhipañcamā purisā mataṃ ādāya gacchanti, yāva āḷāhanā padāni paññāyanti, kāpotakāni aṭṭhīni bhavanti, bhasmantā āhutiyo, dattupaññattaṃ yadidaṃ dānaṃ, tesaṃ tucchā musā vilāpo, ye keci atthikavādaṃ vadanti, bāle ca paṇḍite ca kāyassa bhedā ucchijjanti vinassanti, na honti paraṃ maraṇā”ti imaṃ diṭṭhiṃ patiṭṭhāpesi. <b>idhevā</b>ti imasmiṃyeva loke jīvo jīvati. <b>pecca pecca vinassatī</b>ti paraloke nibbatto satto gativasena idha anāgantvā tattheva paraloke vinassati ucchijjati. evaṃ ucchijjamāne lokasmiṃ ko idha pāpena lippatīti.</p>
	<p class="paratype03">iti so tassapi vādaṃ bhinditvā khattavijjavādiṃ āmantetvā “tvaṃ, āvuso, ‘mātāpitaropi māretvā attano attho kātabbo’ti imaṃ laddhiṃ ukkhipitvā vicaranto kasmā maṃ parihasasī”ti vatvā āha — </p>
	<p class="paratype40">152<b>.</b> </p>
	<p class="paratype21">“āhu khattavidā loke, bālā paṇḍitamānino. </p>
	<p class="paratype27">mātaraṃ pitaraṃ haññe, atho jeṭṭhampi bhātaraṃ. </p>
	<p class="paratype22">haneyya puttadāre ca, attho ce tādiso siyā”ti.</p>
	<p class="paratype03">tattha <b>khattavidā</b>ti khattavijjā, ayameva vā pāṭho. khattavijjācariyānaṃ etaṃ nāmaṃ. <b>bālā paṇḍitamānino</b>ti bālā samānāpi “paṇḍitā mayaṃ attano paṇḍitabhāvaṃ pakāsemā”ti maññamānā paṇḍitamānino hutvā evamāhu. <b>attho ce</b>ti sace attano yathārūpo koci attho siyā, na kiñci parivajjeyya, sabbaṃ haneyyevāti vadanti, tvampi nesaṃ aññataroti.</p>
	<p class="paratype03">evaṃ tassa laddhiṃ patiṭṭhapetvā attano laddhiṃ pakāsento āha — </p>
	<p class="paratype40">153<b>.</b> </p>
	<p class="paratype21">“yassa rukkhassa chāyāya, nisīdeyya sayeyya vā. </p>
	<p class="paratype22">na tassa sākhaṃ bhañjeyya, mittadubbho hi pāpako. </p>
	<p class="paratype40">154<b>.</b> </p>
	<p class="paratype21">“atha atthe samuppanne, samūlamapi abbahe. </p>
	<p class="paratype22">attho me sambalenāpi, suhato vānaro mayā. </p>
	<p class="paratype40">155<b>.</b> </p>
	<p class="paratype21">“so ce attho ca dhammo ca, kalyāṇo na ca pāpako. </p>
	<p class="paratype22">bhoto ce vacanaṃ saccaṃ, suhato vānaro mayā. </p>
	<p class="paratype40">156<b>.</b> </p>
	<p class="paratype21">“attano ce hi vādassa, aparādhaṃ vijāniyā. </p>
	<p class="paratype22">na maṃ tvaṃ garaheyyāsi, bhoto vādo hi tādiso”ti.</p>
	<p class="paratype03">tattha ambho khattavida amhākaṃ pana ācariyā evaṃ vaṇṇayanti. attanā paribhuttacchāyassa rukkhassapi sākhaṃ vā paṇṇaṃ vā na bhañjeyya. kiṃkāraṇā ? mittadubbho hi pāpako. tvaṃ pana evaṃ vadesi — “atha atthe samuppanne samūlamapi abbahe”ti, mama ca pātheyyena attho ahosi, tasmā sacepesa mayā hato, tathāpi attho me sambalenāpi, suhato vānaro mayā.</p>
	<p class="paratype03">evaṃ so tassapi vādaṃ bhinditvā pañcasu tesu apaṭibhānesu nisinnesu rājānaṃ āmantetvā, “mahārāja, tvaṃ ime pañca raṭṭhavilopake mahācore gahetvā vicarasi, aho bālo, evarūpānañhi saṃsaggena puriso diṭṭhadhammikampi samparāyikampi mahādukkhaṃ pāpuṇeyyā”ti vatvā rañño dhammaṃ desento āha — </p>
	<p class="paratype40">157<b>.</b> </p>
	<p class="paratype21">“ahetuvādo puriso, yo ca issarakuttiko. </p>
	<p class="paratype22">pubbekatī ca ucchedī, yo ca khattavido naro. </p>
	<p class="paratype40">158<b>.</b> </p>
	<p class="paratype21">“ete asappurisā loke, bālā paṇḍitamānino. </p>
	<p class="paratype27">kareyya tādiso pāpaṃ, atho aññampi kāraye. </p>
	<p class="paratype22">asappurisasaṃsaggo, dukkhanto kaṭukudrayo”ti.</p>
	<p class="paratype03">tattha <b>tādiso</b>ti, mahārāja, yādisā ete pañca diṭṭhigatikā, tādiso puriso sayampi pāpaṃ kareyya. yvāssa vacanaṃ suṇāti, taṃ aññampi kāraye. <b>dukkhanto</b>ti evarūpehi asappurisehi saddhiṃ saṃsaggo idhalokepi paralokepi dukkhanto kaṭukudrayova hoti. imassa panatthassa pakāsanatthaṃ “yāni kānici, bhikkhave, bhayāni uppajjanti, sabbāni tāni bālato”ti suttaṃ (a. ni. 3.1) āharitabbaṃ. <b>godhajātaka-</b> (jā. 1.1.138) <b>sañjīvajātaka-</b> (jā. 1.1.150) <b>akittijātakā</b>dīhi (jā. 1.13.83 ādayo) cāyamattho dīpetabbo.</p>
	<p class="paratype03">idānī opammadassanavasena dhammadesanaṃ vaḍḍhento āha — </p>
	<p class="paratype40">159<b>.</b> </p>
	<p class="paratype21">“urabbharūpena vakassu pubbe, asaṃkito ajayūthaṃ upeti. </p>
	<p class="paratype22">hantvā uraṇiṃ ajikaṃ ajañca, utrāsayitvā yenakāmaṃ paleti. </p>
	<p class="paratype40">160<b>.</b> </p>
	<p class="paratype21">“tathāvidheke samaṇabrāhmaṇāse, chadanaṃ katvā vañcayanti manusse. </p>
	<p class="paratype27">anāsakā thaṇḍilaseyyakā ca, rajojallaṃ ukkuṭikappadhānaṃ. </p>
	<p class="paratype22">pariyāyabhattañca apānakattā, pāpācārā arahanto vadānā. </p>
	<p class="paratype40">161<b>.</b> </p>
	<p class="paratype21">“ete asappurisā loke, bālā paṇḍitamānino. </p>
	<p class="paratype27">kareyya tādiso pāpaṃ, atho aññampi kāraye. </p>
	<p class="paratype22">asappurisasaṃsaggo, dukkhanto kaṭukudrayo. </p>
	<p class="paratype40">162<b>.</b> </p>
	<p class="paratype21">“yamāhu natthi vīriyanti, ahetuñca pavadanti ye. </p>
	<p class="paratype22">parakāraṃ attakārañca, ye tucchaṃ samavaṇṇayuṃ. </p>
	<p class="paratype40">163<b>.</b> </p>
	<p class="paratype21">“ete asappurisā loke, bālā paṇḍitamānino. </p>
	<p class="paratype27">kareyya tādiso pāpaṃ, atho aññampi kāraye. </p>
	<p class="paratype22">asappurisasaṃsaggo, dukkhanto kaṭukudrayo. </p>
	<p class="paratype40">164<b>.</b> </p>
	<p class="paratype21">“sace hi vīriyaṃ nāssa, kammaṃ kalyāṇapāpakaṃ. </p>
	<p class="paratype22">na bhare vaḍḍhakiṃ rājā, napi yantāni kāraye. </p>
	<p class="paratype40">165<b>.</b> </p>
	<p class="paratype21">“yasmā ca vīriyaṃ atthi, kammaṃ kalyāṇapāpakaṃ. </p>
	<p class="paratype22">tasmā yantāni kāreti, rājā bharati vaḍḍhakiṃ. </p>
	<p class="paratype40">166<b>.</b> </p>
	<p class="paratype21">“yadi vassasataṃ devo, na vasse na himaṃ pate. </p>
	<p class="paratype22">ucchijjeyya ayaṃ loko, vinasseyya ayaṃ pajā. </p>
	<p class="paratype40">167<b>.</b> </p>
	<p class="paratype21">“yasmā ca vassatī devo, himañcānuphusāyati. </p>
	<p class="paratype22">tasmā sassāni paccanti, raṭṭhañca pālite ciraṃ. </p>
	<p class="paratype40">168<b>.</b> </p>
	<p class="paratype21">“gavaṃ ce taramānānaṃ, jimhaṃ gacchati puṅgavo. </p>
	<p class="paratype22">sabbā tā jimhaṃ gacchanti, nette jimhaṃ gate sati. </p>
	<p class="paratype40">169<b>.</b> </p>
	<p class="paratype21">“evameva manussesu, yo hoti seṭṭhasammato. </p>
	<p class="paratype27">so ce adhammaṃ carati, pageva itarā pajā. </p>
	<p class="paratype22">sabbaṃ raṭṭhaṃ dukhaṃ seti, rājā ce hoti adhammiko. </p>
	<p class="paratype40">170<b>.</b> </p>
	<p class="paratype21">“gavaṃ ce taramānānaṃ, ujuṃ gacchati puṅgavo. </p>
	<p class="paratype22">sabbā gāvī ujuṃ yanti, nette ujuṃ gate sati. </p>
	<p class="paratype40">171<b>.</b> </p>
	<p class="paratype21">“evameva manussesu, yo hoti seṭṭhasammato. </p>
	<p class="paratype27">so sace dhammaṃ carati, pageva itarā pajā. </p>
	<p class="paratype22">sabbaṃ raṭṭhaṃ sukhaṃ seti, rājā ce hoti dhammiko. </p>
	<p class="paratype40">172<b>.</b> </p>
	<p class="paratype21">“mahārukkhassa phalino, āmaṃ chindati yo phalaṃ. </p>
	<p class="paratype22">rasañcassa na jānāti, bījañcassa vinassati. </p>
	<p class="paratype40">173<b>.</b> </p>
	<p class="paratype21">“mahārukkhūpamaṃ raṭṭhaṃ, adhammena pasāsati. </p>
	<p class="paratype22">rasañcassa na jānāti, raṭṭhañcassa vinassati. </p>
	<p class="paratype40">174<b>.</b> </p>
	<p class="paratype21">“mahārukkhassa phalino, pakkaṃ chindati yo phalaṃ. </p>
	<p class="paratype22">rasañcassa vijānāti, bījañcassa na nassati. </p>
	<p class="paratype40">175<b>.</b> </p>
	<p class="paratype21">“mahārukkhūpamaṃ raṭṭhaṃ, dhammena yo pasāsati. </p>
	<p class="paratype22">rasañcassa vijānāti, raṭṭhañjassa na nassati. </p>
	<p class="paratype40">176<b>.</b> </p>
	<p class="paratype21">“yo ca rājā janapadaṃ, adhammena pasāsati. </p>
	<p class="paratype22">sabbosadhīhi so rājā, viruddho hoti khattiyo. </p>
	<p class="paratype40">177<b>.</b> </p>
	<p class="paratype21">“tatheva negame hiṃsaṃ, ye yuttā kayavikkaye. </p>
	<p class="paratype22">ojadānabalīkāre, sa kosena virujjhati. </p>
	<p class="paratype40">178<b>.</b> </p>
	<p class="paratype21">“pahāravarakhettaññū, saṅgāme katanissame. </p>
	<p class="paratype22">ussite hiṃsayaṃ rājā, sa balena virujjhati. </p>
	<p class="paratype40">179<b>.</b> </p>
	<p class="paratype21">“tatheva isayo hiṃsaṃ, saññate brahmacārino. </p>
	<p class="paratype22">adhammacārī khattiyo, so saggena virujjhati. </p>
	<p class="paratype40">180<b>.</b> </p>
	<p class="paratype21">“yo ca rājā adhammaṭṭho, bhariyaṃ hanti adūsikaṃ. </p>
	<p class="paratype22">luddhaṃ pasavate ṭhānaṃ, puttehi ca virujjhati. </p>
	<p class="paratype40">181<b>.</b> </p>
	<p class="paratype21">“dhammaṃ care jānapade, negamesu balesu ca. </p>
	<p class="paratype22">isayo ca na hiṃseyya, puttadāre samaṃ care. </p>
	<p class="paratype40">182<b>.</b> </p>
	<p class="paratype21">“sa tādiso bhūmipati, raṭṭhapālo akodhano. </p>
	<p class="paratype22">sapatte sampakampeti, indova asurādhipo”ti.</p>
	<p class="paratype03">tattha <b>vakassū</b>ti vako assu, <b>assū</b>ti nipātamattaṃ. idaṃ vuttaṃ hoti — mahārāja, pubbe eko urabbharūpo vako ahosi, tassa naṅguṭṭhamattameva dīghaṃ, taṃ pana so antarasattimhi pakkhipitvā urabbharūpena asaṃkito ajayūthaṃ upeti. tattha uraṇikañca ajikañca ajañca hantvā yenakāmaṃ paleti. <b>tathāvidheke</b>ti tathāvidhā eke samaṇabrāhmaṇā pabbajjāliṅgena chadanaṃ katvā attānaṃ chādetvā madhuravacanādīhi hitakāmā viya hutvā lokaṃ vañcenti. <b>“anāsakā”</b>tiādi tesaṃ chadanassa dassanatthaṃ vuttaṃ. ekacce hi “mayaṃ anāsakā na kiñci āhāremā”ti manusse vañcenti, apare “mayaṃ thaṇḍilaseyyakā”ti. aññesaṃ pana rajojallaṃ chadanaṃ, aññesaṃ ukkuṭikappadhānaṃ, te gacchantāpi uppatitvā ukkuṭikāva gacchanti. aññesaṃ sattāhadasāhādivārabhojanasaṅkhātaṃ pariyāyabhattachadanaṃ, apare apānakattā honti, “mayaṃ pānīyaṃ na pivāmā”ti vadanti. <b>arahanto vadānā</b>ti pāpācārā hutvāpi “mayaṃ arahanto”ti vadantā vicaranti. <b>ete</b>ti, mahārāja, ime vā pañca janā hontu aññe vā, yāvanto diṭṭhigatikā nāma, sabbepi ete asappurisā. <b>yamāhū</b>ti ye āhu, ye vadanti.</p>
	<p class="paratype03"><b>sace hi vīriyaṃ nāssā</b>ti, mahārāja, sace ñāṇasampayuttaṃ kāyikacetasikavīriyaṃ na bhaveyya. <b>kamma</b>nti kalyāṇapāpakaṃ kammampi yadi na bhaveyya. <b>na bhare</b>ti evaṃ sante vaḍḍhakiṃ vā aññe vā kārake rājā na poseyya, <b>napi yantānī</b>ti napi tehi sattabhūmikapāsādādīni yantāni kāreyya. kiṃkāraṇā? vīriyassa ceva kammassa ca abhāvā. <b>ucchijjeyyā</b>ti, mahārāja, yadi ettakaṃ kālaṃ neva devo vasseyya, na himaṃ pateyya, atha kappuṭṭhānakālo viya ayaṃ loko ucchijjeyya. ucchedavādinā kathitaniyāmena pana ucchedo nāma natthi. <b>pālite</b>ti pālayati.</p>
	<p class="paratype03"><b>“gavaṃ ce”</b>ti catasso gāthā rañño dhammadesanāyameva vuttā, tathā “mahārukkhassā”tiādikā. tattha <b>mahārukkhassā</b>ti madhurāmbarukkhassa. <b>adhammenā</b>ti agatigamanena. <b>rasañcassa na jānātī</b>ti adhammiko rājā raṭṭhassa rasaṃ ojaṃ na jānāti, āyasampattiṃ na labhati. <b>vinassatī</b>ti suññaṃ hoti, manussā gāmanigame chaḍḍetvā paccantaṃ pabbatavisamaṃ bhajanti, sabbāni āyamukhāni pacchijjanti. <b>sabbosadhīhī</b>ti sabbehi mūlatacapattapupphaphalādīhi ceva sappinavanītādīhi ca osadhehi virujjhati, tāni na sampajjanti. adhammikarañño hi pathavī nirojā hoti, tassā nirojatāya osadhānaṃ ojā na hoti, tāni rogañca vūpasametuṃ na sakkonti. iti so tehi viruddho nāma hoti.</p>
	<p class="paratype03"><b>negame</b>ti nigamavāsikuṭumbike. <b>hiṃsa</b>nti hiṃsanto pīḷento. <b>ye yuttā</b>ti ye kayavikkaye yuttā āyānaṃ mukhā thalajalapathavāṇijā, te ca hiṃsanto. <b>ojadānabalīkāre</b>ti tato tato bhaṇḍāharaṇasuṅkadānavasena ojadānañceva chabhāgadasabhāgādibhedaṃ baliñca karonte. <b>sa kosenā</b>ti so ete hiṃsanto adhammikarājā dhanadhaññehi parihāyanto kosena virujjhati nāma. <b>pahāravarakhettaññū</b>ti “imasmiṃ ṭhāne vijjhituṃ vaṭṭatī”ti evaṃ pahāravarānaṃ khettaṃ jānante dhanuggahe. <b>saṅgāme katanissame</b>ti yuddhe sukatakamme mahāyodhe. <b>ussite</b>ti uggate paññāte mahāmatte . <b>hi saya</b>nti evarūpe sayaṃ vā hiṃsanto parehi vā hiṃsāpento. <b>balenā</b>ti balakāyena. tathāvidhañhi rājānaṃ “ayaṃ bahukāre attano rajjadāyakepi hiṃsati, kimaṅgaṃ pana amhe”ti avasesāpi yodhā vijahantiyeva. iti so balena viruddho nāma hoti.</p>
	<p class="paratype03"><b>tatheva isayo hiṃsa</b>nti yathā ca negamādayo, tatheva esitaguṇe pabbajite akkosanapaharaṇādīhi hiṃsanto adhammacārī rājā kāyassa bhedā apāyameva upeti, sagge nibbattituṃ na sakkotīti saggena viruddho nāma hoti. <b>bhariyaṃ hanti adūsika</b>nti attano bāhucchāyāya vaḍḍhitaṃ puttadhītāhi saṃvaḍḍhaṃ sīlavatiṃ bhariyaṃ mittapatirūpakānaṃ corānaṃ vacanaṃ gahetvā māreti. <b>luddhaṃ pasavate ṭhāna</b>nti so attano nirayūpapattiṃ pasavati nipphādeti. <b>puttehi cā</b>ti imasmiññeva attabhāve attano puttehi saddhiṃ virujjhatīti.</p>
	<p class="paratype03">evamassa so tesaṃ pañcannaṃ janānaṃ kathaṃ gahetvā deviyā māritabhāvañca puttānaṃ viruddhabhāvañca sandhimukhe coraṃ cūḷāyaṃ gaṇhanto viya kathesi. mahāsatto hi tesaṃ amaccānaṃ niggaṇhanañca dhammadesanañca deviyā tehi māritabhāvassa āvikaraṇatthañca tattha anupubbena kathaṃ āharitvā okāsaṃ katvā etamatthaṃ kathesi. rājā tassa vacanaṃ sutvā attano aparādhaṃ jāni. atha naṃ mahāsatto “ito paṭṭhāya, mahārāja, evarūpānaṃ pāpānaṃ kathaṃ gahetvā mā puna evamakāsī”ti vatvā ovadanto <b>“dhammaṃ care”</b>tiādimāha.</p>
	<p class="paratype03">tattha <b>dhammaṃ care</b>ti, mahārāja, rājā nāma janapadaṃ adhammikena balinā apīḷento janapade dhammaṃ careyya, sāmike asāmike akaronto negamesu dhammaṃ careyya, aṭṭhāne akilamento balesu dhammaṃ careyya. vadhabandhākkosaparibhāse pariharanto paccaye ca nesaṃ dadanto isayo na vihiṃseyya, dhītaro yuttaṭṭhāne patiṭṭhāpento putte ca sippāni sikkhāpetvā sammā pariharanto bhariyaṃ issariyavossaggālaṅkāradānasammānanādīhi anuggaṇhanto puttadāre samaṃ careyya. <b>sa tādiso</b>ti so tādiso rājā paveṇiṃ abhinditvā dhammena samena rajjaṃ kārento rājāṇāya rājatejena sapatte sampakampeti tāseti cāleti. <b>“indovā”</b>ti idaṃ upamatthaṃ vuttaṃ. yathā asure jetvā abhibhavitvā ṭhitakālato paṭṭhāya asurādhipoti saṅkhyaṃ gato indo attano sapattabhūte asure kampesi, tathā kampetīti.</p>
	<p class="paratype03">evaṃ mahāsatto rañño dhammaṃ desetvā cattāropi kumāre pakkosāpetvā ovaditvā rañño katakammaṃ pakāsetvā rājānaṃ khamāpetvā “mahārāja, ito paṭṭhāya atuletvā paribhedakānaṃ kathaṃ gahetvā mā evarūpaṃ sāhasikakammaṃ akāsi, tumhepi kumārā mā rañño dubbhitthā”ti sabbesaṃ ovādaṃ adāsi. atha naṃ rājā āha — “ahaṃ, bhante, tumhesu ca deviyā ca aparajjhanto ime nissāya etesaṃ kathaṃ gahetvā etaṃ pāpakammaṃ kariṃ, ime pañcapi māremī”ti . na labbhā, mahārāja, evaṃ kātunti. tena hi tesaṃ hatthapāde chedāpemīti. idampi na labbhā kātunti. rājā “sādhu, bhante”ti sampaṭicchitvā te sabbasaṃharaṇe katvā pañcacūḷākaraṇagaddūlabandhanagomayāsiñcanehi avamānetvā raṭṭhā pabbājesi. bodhisatto tattha katipāhaṃ vasitvā “appamatto hohī”ti rājānaṃ ovaditvā himavantaṃyeva gantvā jhānābhiññā nibbattetvā yāvajīvaṃ brahmavihāre bhāvetvā brahmalokūpago ahosi.</p>
	<p class="paratype03">satthā imaṃ desanaṃ āharitvā “na, bhikkhave, idāneva, pubbepi tathāgato paññavāyeva parappavādappamaddanoyevā”ti vatvā jātakaṃ samodhānesi “tadā pañca diṭṭhigatikā pūraṇakassapamakkhaligosālapakudhakaccānājitakesakambalanigaṇṭhanāṭaputtā ahesuṃ, piṅgalasunakho ānando, mahābodhiparibbājako pana ahameva ahosin”ti. </p>
	<p class="paratype06">mahābodhijātakavaṇṇanā tatiyā. </p>
	<p class="paratype01">jātakuddānaṃ — </p>
	<p class="paratype21">saniḷīnikamavhayano paṭhamo, dutiyo pana saummadantivaro. </p>
	<p class="paratype22">tatiyo pana bodhisirīvhayano, kathitā pana tīṇi jinena subhāti. </p>
	<p class="paratype06">paṇṇāsanipātavaṇṇanā niṭṭhitā. </p> 
</body>
</html>