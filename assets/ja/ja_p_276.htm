<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [270] 10. ulūkajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>2. padumavaggo</h4>
	<h5>[270] 10. ulūkajātakavaṇṇanā</h5>
	<p class="paratype03"><b>sabbehi kira ñātīhī</b>ti idaṃ satthā jetavane viharanto kākolūkakalahaṃ ārabbha kathesi. tasmiñhi kāle kākā divā ulūke khādanti, ulūkā sūriyatthaṅgamanato paṭṭhāya tattha tattha sayitānaṃ kākānaṃ sīsāni chinditvā te jīvitakkhayaṃ pāpenti. athekassa bhikkhuno jetavanapaccante ekasmiṃ pariveṇe vasantassa sammajjanakāle rukkhato patitāni sattaṭṭhanāḷimattānipi bahutarānipi kākasīsāni chaḍḍetabbāni honti. so tamatthaṃ bhikkhūnaṃ ārocesi. bhikkhū dhammasabhāyaṃ kathaṃ samuṭṭhāpesuṃ — “āvuso, amukassa kira bhikkhuno vasanaṭṭhāne divase divase ettakāni nāma kākasīsāni chaḍḍetabbāni hontī”ti. satthā āgantvā “kāya nuttha, bhikkhave, etarahi kathāya sannisinnā”ti pucchi, bhikkhū “imāya nāmā”ti vatvā “kadā paṭṭhāya pana, bhante, kākānañca ulūkānañca aññamaññaṃ veraṃ uppannan”ti pucchiṃsu, satthā “paṭhamakappikakālato paṭṭhāyā”ti vatvā atītaṃ āhari.</p>
	<p class="paratype03">atīte paṭhamakappikā manussā sannipatitvā ekaṃ abhirūpaṃ sobhaggappattaṃ ācārasampannaṃ sabbākāraparipuṇṇaṃ purisaṃ gahetvā rājānaṃ kariṃsu, catuppadāpi sannipatitvā ekaṃ sīhaṃ rājānaṃ akaṃsu, mahāsamudde macchā ānandaṃ nāma macchaṃ rājānaṃ akaṃsu. tato sakuṇagaṇā himavantapadese ekasmiṃ piṭṭhipāsāṇe sannipatitvā “manussesu rājā paññāyati, tathā catuppadesu ceva macchesu ca. amhākaṃ panantare rājā nāma natthi, appatissavāso nāma na vaṭṭati, amhākampi rājānaṃ laddhuṃ vaṭṭati, ekaṃ rājaṭṭhāne ṭhapetabbayuttakaṃ jānāthā”ti. te tādisaṃ sakuṇaṃ olokayamānā ekaṃ ulūkaṃ rocetvā “ayaṃ no ruccatī”ti āhaṃsu. atheko sakuṇo sabbesaṃ ajjhāsayaggahaṇatthaṃ tikkhattuṃ sāvesi. tassa sāventassa dve sāvanā adhivāsetvā tatiyasāvanāya eko kāko uṭṭhāya “tiṭṭha tāvetassa imasmiṃ rājābhisekakāle evarūpaṃ mukhaṃ bhavati, kuddhassa kīdisaṃ bhavissati, iminā hi kuddhena olokitā mayaṃ tattakapāle pakkhittaloṇaṃ viya tattha tattheva bhijjissāma, imaṃ rājānaṃ kātuṃ mayhaṃ na ruccatī”ti imamatthaṃ pakāsetuṃ paṭhamaṃ gāthamāha — </p>
	<p class="paratype40">58<b>.</b> </p>
	<p class="paratype21">“sabbehi kira ñātīhi, kosiyo issaro kato. </p>
	<p class="paratype22">sace ñātīhanuññāto, bhaṇeyyāhaṃ ekavācikan”ti.</p>
	<p class="paratype03">tassattho — yā esā sāvanā vattati, taṃ sutvā vadāmi. sabbehi kira imehi samāgatehi ñātīhi ayaṃ kosiyo rājā kato. sace panāhaṃ ñātīhi anuññāto bhaveyyaṃ, ettha vattabbaṃ ekavācikaṃ kiñci bhaṇeyyanti.</p>
	<p class="paratype03">atha naṃ anujānantā sakuṇā dutiyaṃ gāthamāhaṃsu — </p>
	<p class="paratype40">59<b>.</b> </p>
	<p class="paratype21">“bhaṇa samma anuññāto, atthaṃ dhammañca kevalaṃ. </p>
	<p class="paratype22">santi hi daharā pakkhī, paññavanto jutindharā”ti.</p>
	<p class="paratype03">tattha <b>bhaṇa, samma, anuññāto</b>ti, samma, vāyasa tvaṃ amhehi sabbehi anuññāto, yaṃ te bhaṇitabbaṃ, taṃ bhaṇa.<b> atthaṃ dhammañca kevala</b>nti bhaṇanto ca kāraṇañceva paveṇiāgatañca vacanaṃ amuñcitvā bhaṇa. <b>paññavanto jutindharā</b>ti paññāsampannā ceva ñāṇobhāsadharā ca daharāpi pakkhino atthiyeva.</p>
	<p class="paratype03">so evaṃ anuññāto tatiyaṃ gāthamāha — </p>
	<p class="paratype40">60<b>.</b> </p>
	<p class="paratype21">“na me ruccati bhaddaṃ vo, ulūkassābhisecanaṃ. </p>
	<p class="paratype22">akkuddhassa mukhaṃ passa, kathaṃ kuddho karissatī”ti.</p>
	<p class="paratype03">tassattho — bhaddaṃ tumhākaṃ hotu, yaṃ panetaṃ tikkhattuṃ sāvanavācāya ulūkassa abhisecanaṃ karīyati, etaṃ mayhaṃ na ruccati. etassa hi idāni tuṭṭhacittassa akkuddhassa mukhaṃ passatha, kuddho panāyaṃ kathaṃ karissatīti na jānāmi, sabbathāpi etaṃ mayhaṃ na ruccatīti.</p>
	<p class="paratype03">so evaṃ vatvā “mayhaṃ na ruccati, mayhaṃ na ruccatī”ti viravanto ākāse uppati, ulūkopi naṃ uṭṭhāya anubandhi. tato paṭṭhāya te aññamaññaṃ veraṃ bandhiṃsu. sakuṇā suvaṇṇahaṃsaṃ rājānaṃ katvā pakkamiṃsu.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne bahū sotāpannādayo ahesuṃ. “tadā rajje abhisittahaṃsapoto ahameva ahosin”ti. </p>
	<p class="paratype06">ulūkajātakavaṇṇanā dasamā. </p>
	<p class="paratype06">padumavaggo dutiyo.</p>
	<p class="paratype03">tassuddānaṃ — </p>
	<p class="paratype21">padumaṃ mudupāṇī ca, palobhanaṃ panādakaṃ. </p>
	<p class="paratype27">khurappaṃ sindhavañceva, kakkaṭā, rāmadūsakaṃ. </p>
	<p class="paratype22">sujātaṃ ulūkaṃ dasa. </p> 
</body>
</html>