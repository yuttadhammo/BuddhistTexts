<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [36] 6. sakuṇajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>4. kulāvakavaggo</h4>
	<h5>[36] 6. sakuṇajātakavaṇṇanā</h5>
	<p class="paratype03"><b>yaṃ nissitā</b>ti idaṃ satthā jetavane viharanto daḍḍhapaṇṇasālaṃ bhikkhuṃ ārabbha kathesi. eko kira bhikkhu satthu santike kammaṭṭhānaṃ gahetvā jetavanato nikkhamma kosalesu ekaṃ paccantagāmaṃ nissāya ekasmiṃ araññasenāsane vasati. athassa paṭhamamāseyeva paṇṇasālā ḍayhittha. so “paṇṇasālā me daḍḍhā, dukkhaṃ vasāmī”ti manussānaṃ ācikkhi. manussā “idāni no khettaṃ parisukkhaṃ, kedāre pāyetvā karissāma”, tasmiṃ pāyite “bījaṃ vapitvā”, bīje vutte “vatiṃ katvā”, vatiyā katāya “niddāyitvā, lāyitvā, madditvā”ti evaṃ taṃ taṃ kammaṃ apadisantāyeva temāsaṃ vītināmesuṃ. so bhikkhu temāsaṃ ajjhokāse dukkhaṃ vasanto kammaṭṭhānaṃ vaḍḍhetvā visesaṃ nibbattetuṃ nāsakkhi. pavāretvā pana satthu santikaṃ gantvā vanditvā ekamantaṃ nisīdi. satthā tena saddhiṃ paṭisanthāraṃ katvā “kiṃ bhikkhu sukhena vassaṃvutthosi, kammaṭṭhānaṃ te matthakaṃ pattan”ti pucchi. so taṃ pavattiṃ ācikkhitvā “senāsanasappāyassa me abhāvena kammaṭṭhānaṃ matthakaṃ na pattan”ti āha. satthā “pubbe bhikkhu tiracchānagatāpi attano sappāyāsappāyaṃ jāniṃsu, tvaṃ kasmā na aññāsī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sakuṇayoniyaṃ nibbattitvā sakuṇasaṅghaparivuto araññāyatane sākhāviṭapasampannaṃ mahārukkhaṃ nissāya vasati. athekadivasaṃ tassa rukkhassa sākhāsu aññamaññaṃ ghaṃsantīsu cuṇṇaṃ patati, dhūmo uṭṭhāti. taṃ disvā bodhisatto cintesi “imā dve sākhā evaṃ ghaṃsamānā aggiṃ vissajjessanti, so patitvā purāṇapaṇṇāni gaṇhissati, tato paṭṭhāya imampi rukkhaṃ jhāpessati, na sakkā idha amhehi vasituṃ, ito palāyitvā aññattha gantuṃ vaṭṭatī”ti. so sakuṇasaṅghassa imaṃ gāthamāha — </p>
	<p class="paratype40">36<b>.</b> </p>
	<p class="paratype21">“yaṃ nissitā jagatiruhaṃ vihaṅgamā, svāyaṃ aggiṃ pamuñcati. </p>
	<p class="paratype22">disā bhajatha vakkaṅgā, jātaṃ saraṇato bhayan”ti.</p>
	<p class="paratype03">tattha <b>jagatiruha</b>nti jagati vuccati pathavī, tattha jātattā rukkho “jagatiruho”ti vuccati. <b>vihaṅgamā</b>ti vihaṃ vuccati ākāsaṃ, tattha gamanato pakkhī “vihaṅgamā”ti vuccanti. <b>disā bhajathā</b>ti imaṃ rukkhaṃ muñcitvā ito palāyantā catasso disā bhajatha. <b>vakkaṅgā</b>ti sakuṇe ālapati. te hi uttamaṅgaṃ galaṃ kadāci kadāci vaṅkaṃ karonti, tasmā “vakkaṅgā”ti vuccanti. vaṅkā vā tesaṃ ubhosu passesu pakkhā jātāti vakkaṅgā. <b>jātaṃ saraṇato bhaya</b>nti amhākaṃ avassayarukkhatoyeva bhayaṃ nibbattaṃ, etha aññattha gacchāmāti.</p>
	<p class="paratype03">bodhisattassa vacanakarā paṇḍitasakuṇā tena saddhiṃ ekappahāreneva uppatitvā aññattha gatā. ye pana apaṇḍitā, te “evameva esa bindumatte udake kumbhīle passatī”ti tassa vacanaṃ aggahetvā tattheva vasiṃsu. tato na cirasseva bodhisattena cintitākāreneva aggi nibbattitvā taṃ rukkhaṃ aggahesi. dhūmesu ca jālāsu ca uṭṭhitāsu dhūmandhā sakuṇā aññattha gantuṃ nāsakkhiṃsu, aggimhi patitvā patitvā vināsaṃ pāpuṇiṃsu.</p>
	<p class="paratype03">satthā “evaṃ bhikkhu pubbe tiracchānagatāpi rukkhagge vasantā attano sappāyāsappāyaṃ jānanti, tvaṃ kasmā na aññāsī”ti imaṃ dhammadesanaṃ āharitvā saccāni pakāsesi. saccapariyosāne so bhikkhu sotāpattiphale patiṭṭhito. satthāpi anusandhiṃ ghaṭetvā jātakaṃ samodhānesi — “tadā bodhisattassa vacanakarā sakuṇā buddhaparisā ahesuṃ, paṇḍitasakuṇo pana ahameva ahosin”ti. </p>
	<p class="paratype06">sakuṇajātakavaṇṇanā chaṭṭhā. </p> 
</body>
</html>