<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [169] 9. arakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>2. santhavavaggo</h4>
	<h5>[169] 9. arakajātakavaṇṇanā</h5>
	<p class="paratype03"><b>yo</b> <b>ve mettena cittenā</b>ti idaṃ satthā jetavane viharanto mettasuttaṃ ārabbha kathesi. ekasmiñhi samaye satthā bhikkhū āmantesi — “mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā. katame ekādasa? sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, tuvaṭaṃ cittaṃ samādhiyati, mukhavaṇṇo vippasīdati, asammūḷho kālaṃ karoti, uttari appaṭivijjhanto brahmalokūpago hoti. mettāya, bhikkhave, cetovimuttiyā āsevitāya ... pe ... susamāraddhāya ime ekādasānisaṃsā pāṭikaṅkhā”ti (a. ni. 11.15). ime ekādasānisaṃse gahetvā ṭhitaṃ mettābhāvanaṃ vaṇṇetvā “bhikkhave, bhikkhunā nāma sabbasattesu odissakānodissakavasena mettā bhāvetabbā, hitopi hitena pharitabbo, ahitopi hitena pharitabbo, majjhattopi hitena pharitabbo. evaṃ sabbasattesu odissakānodissakavasena mettā bhāvetabbā, karuṇā muditā upekkhā bhāvetabbā, catūsu brahmavihāresu kammaṃ kātabbameva. evaṃ karonto hi maggaṃ vā phalaṃ vā alabhantopi brahmalokaparāyaṇo ahosi, porāṇakapaṇḍitāpi satta vassāni mettaṃ bhāvetvā satta saṃvaṭṭavivaṭṭakappe brahmalokasmiṃyeva vasiṃsū”ti vatvā atītaṃ āhari.</p>
	<p class="paratype03">atīte ekasmiṃ kappe bodhisatto brāhmaṇakule nibbattitvā vayappatto kāme pahāya isipabbajjaṃ pabbajitvā catunnaṃ brahmavihārānaṃ lābhī arako nāma satthā hutvā himavantapadese vāsaṃ kappesi, tassa mahā parivāro ahosi. so isigaṇaṃ ovadanto “pabbajitena nāma mettā bhāvetabbā, karuṇā muditā upekkhā bhāvetabbā. mettacittañhi nāmetaṃ appanāppattaṃ brahmalokaparāyaṇataṃ sādhetī”ti mettāya ānisaṃsaṃ pakāsento imā gāthā āha — </p>
	<p class="paratype40">37<b>.</b> </p>
	<p class="paratype21">“yo ve mettena cittena, sabbalokānukampati. </p>
	<p class="paratype22">uddhaṃ adho ca tiriyaṃ, appamāṇena sabbaso. </p>
	<p class="paratype40">38<b>.</b> </p>
	<p class="paratype21">“appamāṇaṃ hitaṃ cittaṃ, paripuṇṇaṃ subhāvitaṃ. </p>
	<p class="paratype22">yaṃ pamāṇakataṃ kammaṃ, na taṃ tatrāvasissatī”ti.</p>
	<p class="paratype03">tattha <b>yo ve mettena cittena, sabbalokānukampatī</b>ti khattiyādīsu vā samaṇabrāhmaṇesu vā yo koci appamāṇena mettena cittena sakalaṃ sattalokaṃ anukampati. <b>uddha</b>nti pathavito yāva nevasaññānāsaññāyatanabrahmalokā. <b>adho</b>ti pathaviyā heṭṭhā ussade mahāniraye. <b>tiriya</b>nti manussaloke, yattakāni cakkavāḷāni ca tesu sabbesu ettake ṭhāne nibbattā sabbe sattā averā hontu, abyāpajjhā anīghā, sukhī attānaṃ pariharantūti evaṃ bhāvitena mettena cittenāti attho. <b>appamāṇenā</b>ti appamāṇasattānaṃ appamāṇārammaṇattā appamāṇena. <b>sabbaso</b>ti sabbākārena, uddhaṃ adho tiriyanti evaṃ sabbasugatiduggativasenāti attho.</p>
	<p class="paratype03"><b>appamāṇaṃ hitaṃ citta</b>nti appamāṇaṃ katvā bhāvitaṃ sabbasattesu hitacittaṃ. <b>paripuṇṇa</b>nti avikalaṃ. <b>subhāvita</b>nti suvaḍḍhitaṃ, appanācittassetaṃ nāmaṃ. <b>yaṃ pamāṇakataṃ kamma</b>nti yaṃ “appamāṇaṃ appamāṇārammaṇan”ti evaṃ ārammaṇattikavasena ca vasībhāvappattivasena ca avaḍḍhitvā kataṃ parittaṃ kāmāvacarakammaṃ. <b>na taṃ tatrāvasissatī</b>ti taṃ parittaṃ kammaṃ yaṃ taṃ “appamāṇaṃ hitaṃ cittan”ti saṅkhagataṃ rūpāvacarakammaṃ, tatra na avasissati. yathā nāma mahoghena ajjhotthaṭaṃ parittodakaṃ oghassa abbhantare tena asaṃhīramānaṃ nāvasissati na tiṭṭhati, atha kho mahoghova taṃ ajjhottharitvā tiṭṭhati, evameva taṃ parittakammaṃ tassa mahaggatakammassa abbhantare tena mahaggatakammena acchinditvā aggahitavipākokāsaṃ hutvā na avasissati na tiṭṭhati, na sakkoti attano vipākaṃ dātuṃ, atha kho mahaggatakammameva taṃ ajjhottharitvā tiṭṭhati vipākaṃ detīti.</p>
	<p class="paratype03">evaṃ bodhisatto antevāsikānaṃ mettābhāvanāya ānisaṃsaṃ kathetvā aparihīnajjhāno brahmaloke nibbattitvā satta saṃvaṭṭavivaṭṭakappe na imaṃ lokaṃ puna agamāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā isigaṇo buddhaparisā ahosi, arako pana satthā ahameva ahosin”ti. </p>
	<p class="paratype06">arakajātakavaṇṇanā navamā. </p> 
</body>
</html>