<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [480] 7. akittijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>13. terasakanipāto</h3>
	<h4>[480] 7. akittijātakavaṇṇanā</h4>
	<p class="paratype03"><b>akittiṃ</b> <b>disvā sammanta</b>nti idaṃ satthā jetavane viharanto ekaṃ sāvatthivāsiṃ dānapatiṃ upāsakaṃ ārabbha kathesi. so kira satthāraṃ nimantetvā sattāhaṃ buddhappamukhassa bhikkhusaṅghassa mahādānaṃ datvā pariyosānadivase ariyasaṅghassa sabbaparikkhāre adāsi. athassa satthā parisamajjheyeva anumodanaṃ karonto “upāsaka, mahā te pariccāgo, aho dukkaraṃ tayā kataṃ, ayañhi dānavaṃso nāma porāṇakapaṇḍitānaṃ vaṃso, dānaṃ nāma gihināpi pabbajitenāpi dātabbameva. porāṇakapaṇḍitā pana pabbajitvā araññe vasantāpi aloṇakaṃ vidhūpanaṃ udakamattasittaṃ kārapaṇṇaṃ khādamānāpi sampattayācakānaṃ yāvadatthaṃ datvā sayaṃ pītisukhena yāpayiṃsū”ti vatvā “bhante, idaṃ tāva sabbaparikkhāradānaṃ mahājanassa pākaṭaṃ, tumhehi vuttaṃ apākaṭaṃ, taṃ no kathethā”ti tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto asītikoṭivibhavassa brāhmaṇamahāsālassa kule nibbatti, “akittī”tissa nāmaṃ kariṃsu. tassa padasā gamanakāle bhaginīpi jāyi, “yasavatī”tissā nāmaṃ kariṃsu. mahāsatto soḷasavassakāle takkasilaṃ gantvā sabbasippāni uggaṇhitvā paccāgami. athassa mātāpitaro kālamakaṃsu. so tesaṃ petakiccāni kāretvā dhanavilokanaṃ karonto “asuko nāma ettakaṃ dhanaṃ saṇṭhapetvā atīto, asuko ettakan”ti vacanaṃ sutvā saṃviggamānaso hutvā “idaṃ dhanameva paññāyati, na dhanassa saṃhārakā, sabbe imaṃ dhanaṃ pahāyeva gatā, ahaṃ pana taṃ ādāya gamissāmī”ti bhaginiṃ pakkosāpetvā “tvaṃ imaṃ dhanaṃ paṭipajjāhī”ti āha . “tumhākaṃ pana ko ajjhāsayo”ti? “pabbajitukāmomhī”ti. “bhātika, ahaṃ tumhehi chaḍḍitaṃ kheḷaṃ na sirasā sampaṭicchāmi, na me iminā attho, ahampi pabbajissāmī”ti. so rājānaṃ āpucchitvā bheriṃ carāpesi “dhanena atthikā akittipaṇḍitassa gehaṃ āgacchantū”ti.</p>
	<p class="paratype03">so sattāhaṃ mahādānaṃ pavattetvā dhane akhīyamāne cintesi “ime saṅkhārā khīyanti, kiṃ me dhanakīḷāya, atthikā taṃ gaṇhissantī”ti nivesanadvāraṃ vivaritvā “dinnaññeva harantū”ti sahiraññasuvaṇṇaṃ gehaṃ pahāya ñātimaṇḍalassa paridevantassa bhaginiṃ gahetvā bārāṇasito nikkhami. yena dvārena nikkhami, taṃ akittidvāraṃ nāma jātaṃ, yena titthena nadiṃ otiṇṇo, tampi akittititthaṃ nāma jātaṃ. so dve tīṇi yojanāni gantvā ramaṇīye ṭhāne paṇṇasālaṃ katvā bhaginiyā saddhiṃ pabbaji. tassa pabbajitakālato paṭṭhāya bahugāmanigamarājadhānivāsino pabbajiṃsu. mahāparivāro ahosi, mahālābhasakkāro nibbatti, buddhuppādakālo viya pavatti. atha mahāsatto “ayaṃ lābhasakkāro mahā, parivāropi mahanto, mayā ekakeneva viharituṃ vaṭṭatī”ti cintetvā avelāya antamaso bhaginimpi ajānāpetvā ekakova nikkhamitvā anupubbena damiḷaraṭṭhaṃ patvā kāvīrapaṭṭanasamīpe uyyāne viharanto jhānābhiññāyo nibbattesi. tatrāpissa mahālābhasakkāro uppajji. so taṃ jigucchitvā chaḍḍetvā ākāsena gantvā nāgadīpasamīpe kāradīpe otari. tadā kāradīpo ahidīpo nāma ahosi. so tattha mahantaṃ kārarukkhaṃ upanissāya paṇṇasālaṃ māpetvā vāsaṃ kappesi. tattha tassa vasanabhāvaṃ na koci jānāti. athassa bhaginī bhātaraṃ gavesamānā anupubbena damiḷaraṭṭhaṃ patvā taṃ adisvā tena vasitaṭṭhāneyeva vasi, jhānaṃ pana nibbattetuṃ nāsakkhi.</p>
	<p class="paratype03">mahāsatto appicchatāya katthaci agantvā tassa rukkhassa phalakāle phalāni khādati, pattakāle pattāni udakasittāni khādati. tassa sīlatejena sakkassa paṇḍukambalasilāsanaṃ uṇhākāraṃ dassesi. sakko “ko nu kho maṃ ṭhānā cāvetukāmo”ti āvajjento akittipaṇḍitaṃ disvā “kimatthaṃ esa tāpaso sīlāni rakkhati, sakkattaṃ nu kho pattheti, udāhu aññaṃ, vīmiṃsissāmi naṃ. ayañhi dukkhena jīvikaṃ kappesi, udakasittāni kārapaṇṇāni khādati, sace sakkattaṃ pattheti, attano sittapattāni mayhaṃ dassati, no ce, na dassatī”ti brāhmaṇavaṇṇena tassa santikaṃ agamāsi. bodhisatto kārapaṇṇāni sedetvā otāretvā “sītalabhūtāni khādissāmī”ti paṇṇasāladvāre nisīdi. athassa purato sakko bhikkhāya aṭṭhāsi. mahāsatto taṃ disvā somanassappatto hutvā “lābhā vata me, yohaṃ yācakaṃ passāmi, ajja me manorathaṃ matthakaṃ pāpetvā dānaṃ dassāmī”ti pakkabhājaneneva ādāya gantvā “idaṃ me dānaṃ sabbaññutaññāṇassa paccayo hotū”ti attano asesetvāva tassa bhājane pakkhipi. brāhmaṇo taṃ gahetvā thokaṃ gantvā antaradhāyi. mahāsattopi tassa datvā puna apacitvā pītisukheneva vītināmetvā punadivase pacitvā tattheva paṇṇasāladvāre nisīdi.</p>
	<p class="paratype03">sakko puna brāhmaṇavesena agamāsi. punapissa datvā mahāsatto tatheva vītināmesi. tatiyadivasepi tatheva datvā “aho me lābhā vata, kārapaṇṇāni nissāya mahantaṃ puññaṃ pasutan”ti somanassappatto tayo divase anāhāratāya dubbalopi samāno majjhanhikasamaye paṇṇasālato nikkhamitvā dānaṃ āvajjento paṇṇasāladvāre nisīdi. sakkopi cintesi “ayaṃ brāhmaṇo tayo divase nirāhāro hutvā evaṃ dubbalopi dānaṃ dento tuṭṭhacittova deti, cittassa aññathattampi natthi, ahaṃ imaṃ ‘idaṃ nāma patthetvā detī’ti na jānāmi, pucchitvā ajjhāsayamassa sutvā dānakāraṇaṃ jānissāmī”ti. so majjhanhike vītivatte mahantena sirisobhaggena gaganatale taruṇasūriyo viya jalamāno āgantvā mahāsattassa puratova ṭhatvā “ambho tāpasa, evaṃ uṇhavāte paharante evarūpe loṇajalaparikkhitte araññe kimatthaṃ tapokammaṃ karosī”ti pucchi. tamatthaṃ pakāsento satthā paṭhamaṃ gāthamāha — </p>
	<p class="paratype40">83<b>.</b> </p>
	<p class="paratype21">“akittiṃ disvā sammantaṃ, sakko bhūtapatī bravi. </p>
	<p class="paratype22">kiṃ patthayaṃ mahābrahme, eko sammasi ghammanī”ti.</p>
	<p class="paratype03">tattha <b>kiṃ patthaya</b>nti kiṃ manussasampattiṃ patthento, udāhu sakkasampattiādīnaṃ aññataranti.</p>
	<p class="paratype03">mahāsatto taṃ sutvā sakkabhāvañcassa ñatvā “nāhaṃ etā sampattiyo patthemi, sabbaññutaṃ pana patthento tapokammaṃ karomī”ti pakāsetuṃ dutiyaṃ gāthamāha — </p>
	<p class="paratype40">84<b>.</b> </p>
	<p class="paratype21">“dukkho punabbhavo sakka, sarīrassa ca bhedanaṃ. </p>
	<p class="paratype22">sammohamaraṇaṃ dukkhaṃ, tasmā sammāmi vāsavā”ti.</p>
	<p class="paratype03">tattha <b>tasmā</b>ti yasmā punappunaṃ jāti khandhānaṃ bhedanaṃ sammohamaraṇañca dukkhaṃ, tasmā yatthetāni natthi, taṃ nibbānaṃ patthento idha sammāmīti evaṃ attano nibbānajjhāsayataṃ dīpeti.</p>
	<p class="paratype03">taṃ sutvā sakko tuṭṭhamānaso “sabbabhavesu kirāyaṃ ukkaṇṭhito nibbānatthāya araññe viharati, varamassa dassāmī”ti varena nimantento tatiyaṃ gāthamāha — </p>
	<p class="paratype40">85<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ kassapa te dammi, yaṃ kiñci manasicchasī”ti.</p>
	<p class="paratype03">tattha <b>yaṃ kiñci manasicchasī</b>ti yaṃ manasā icchasi, taṃ dammi, varaṃ gaṇhāhīti.</p>
	<p class="paratype03">mahāsatto varaṃ gaṇhanto catutthaṃ gāthamāha — </p>
	<p class="paratype40">86<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype27">yena putte ca dāre ca, dhanadhaññaṃ piyāni ca. </p>
	<p class="paratype22">laddhā narā na tappanti, so lobho na mayī vase”ti.</p>
	<p class="paratype03">tattha <b>varañce me ado</b>ti sace varaṃ mayhaṃ desi. <b>piyāni cā</b>ti aññāni ca yāni piyabhaṇḍāni. <b>na tappantī</b>ti punappunaṃ puttādayo patthentiyeva, na tittiṃ upagacchanti. <b>na mayī vase</b>ti mayi mā vasatu mā uppajjatu.</p>
	<p class="paratype03">athassa sakko tussitvā uttarimpi varaṃ dento mahāsatto ca varaṃ gaṇhanto imā gāthā abhāsiṃsu — </p>
	<p class="paratype40">87<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ kassapa te dammi, yaṃ kiñci manasicchasi. </p>
	<p class="paratype40">88<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype27">khettaṃ vatthuṃ hiraññañca, gavāssaṃ dāsaporisaṃ. </p>
	<p class="paratype22">yena jātena jīyanti, so doso na mayī vase. </p>
	<p class="paratype40">89<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ kassapa te dammi, yaṃ kiñci manasicchasi. </p>
	<p class="paratype40">90<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype27">bālaṃ na passe na suṇe, na ca bālena saṃvase. </p>
	<p class="paratype22">bālenallāpasallāpaṃ, na kare na ca rocaye. </p>
	<p class="paratype40">91<b>.</b> </p>
	<p class="paratype21">“kiṃ nu te akaraṃ bālo, vada kassapa kāraṇaṃ. </p>
	<p class="paratype22">kena kassapa bālassa, dassanaṃ nābhikaṅkhasi. </p>
	<p class="paratype40">92<b>.</b> </p>
	<p class="paratype21">“anayaṃ nayati dummedho, adhurāyaṃ niyuñjati. </p>
	<p class="paratype27">dunnayo seyyaso hoti, sammā vutto pakuppati. </p>
	<p class="paratype22">vinayaṃ so na jānāti, sādhu tassa adassanaṃ. </p>
	<p class="paratype40">93<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ kassapa te dammi, yaṃ kiñci manasicchasi. </p>
	<p class="paratype40">94<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype27">dhīraṃ passe suṇe dhīraṃ, dhīrena saha saṃvase. </p>
	<p class="paratype22">dhīrenallāpasallāpaṃ, taṃ kare tañca rocaye. </p>
	<p class="paratype40">95<b>.</b> </p>
	<p class="paratype21">“kiṃ nu te akaraṃ dhīro, vada kassapa kāraṇaṃ. </p>
	<p class="paratype22">kena kassapa dhīrassa, dassanaṃ abhikaṅkhasi. </p>
	<p class="paratype40">96<b>.</b> </p>
	<p class="paratype21">“nayaṃ nayati medhāvī, adhurāyaṃ na yuñjati. </p>
	<p class="paratype27">sunayo seyyaso hoti, sammā vutto na kuppati. </p>
	<p class="paratype22">vinayaṃ so pajānāti, sādhu tena samāgamo. </p>
	<p class="paratype40">97<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ kassapa te dammi, yaṃ kiñci manasicchasi. </p>
	<p class="paratype40">98<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype27">tato ratyā vivasāne, sūriyuggamanaṃ pati. </p>
	<p class="paratype22">dibbā bhakkhā pātubhaveyyuṃ, sīlavanto ca yācakā. </p>
	<p class="paratype40">99<b>.</b> </p>
	<p class="paratype21">“dadato me na khīyetha, datvā nānutapeyyahaṃ. </p>
	<p class="paratype22">dadaṃ cittaṃ pasādeyyaṃ, etaṃ sakka varaṃ vare. </p>
	<p class="paratype40">100<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ kassapa te dammi, yaṃ kiñci manasicchasi. </p>
	<p class="paratype40">101<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype22">na maṃ puna upeyyāsi, etaṃ sakka varaṃ vare. </p>
	<p class="paratype40">102<b>.</b> </p>
	<p class="paratype21">“bahūhi vatacariyāhi, narā ca atha nāriyo. </p>
	<p class="paratype22">dassanaṃ abhikaṅkhanti, kiṃ nu me dassane bhayaṃ. </p>
	<p class="paratype40">103<b>.</b> </p>
	<p class="paratype21">“taṃ tādisaṃ devavaṇṇaṃ, sabbakāmasamiddhinaṃ. </p>
	<p class="paratype22">disvā tapo pamajjeyyaṃ, etaṃ te dassane bhayan”ti.</p>
	<p class="paratype03">tattha <b>yena jātenā</b>ti yena cittena jātena kuddhā sattā pāṇavadhādīnaṃ katattā rājadaṇḍavasena visakhādanādīhi vā attano maraṇavasena etāni khettādīni jīyanti, so doso mayi na vaseyyāti yācati. <b>na suṇe</b>ti asukaṭṭhāne nāma vasatītipi imehi kāraṇehi na suṇeyyaṃ. <b>kiṃ nu te akara</b>nti kiṃ nu tava bālena mātā māritā, udāhu tava pitā, aññaṃ vā pana te kiṃ nāma anatthaṃ bālo akaraṃ.</p>
	<p class="paratype03"><b>anayaṃ nayatī</b>ti akāraṇaṃ “kāraṇan”ti gaṇhāti, pāṇātipātādīni katvā jīvikaṃ kappessāmīti evarūpāni anatthakammāni cinteti. <b>adhurāya</b>nti saddhādhurasīladhurapaññādhuresu ayojetvā ayoge niyuñjati. <b>dunnayo seyyaso hotī</b>ti dunnayova tassa seyyo hoti. pañca dussīlakammāni samādāya vattanameva seyyoti gaṇhāti, hitapaṭipattiyā vā dunnayo hoti netuṃ asakkuṇeyyo. <b>sammā vutto</b>ti hetunā kāraṇena vutto kuppati. <b>vinaya</b>nti “evaṃ abhikkamitabban”tiādikaṃ ācāravinayaṃ na jānāti, ovādañca na sampaṭicchati. <b>sādhu tassā</b>ti etehi kāraṇehi tassa adassanameva sādhu.</p>
	<p class="paratype03"><b>sūriyuggamanaṃ patī</b>ti sūriyuggamanavelāya. <b>dibbā bhakkhā</b>ti dibbabhojanaṃ <b>yācakā</b>ti tassa dibbabhojanassa paṭiggāhakā. <b>vatacariyāhī</b>ti dānasīlauposathakammehi. <b>dassanaṃ abhikaṅkhantī</b>ti dassanaṃ mama abhikaṅkhanti. <b>taṃ tādisa</b>nti evarūpaṃ dibbālaṅkāravibhūsitaṃ. <b>pamajjeyya</b>nti pamādaṃ āpajjeyyaṃ. tava sirisampattiṃ pattheyyaṃ, evaṃ nibbānatthāya pavattite tapokamme sakkaṭṭhānaṃ patthento pamatto nāma bhaveyyaṃ, etaṃ tava dassane mayhaṃ bhayanti.</p>
	<p class="paratype03">sakko “sādhu, bhante, ito paṭṭhāya na te santikaṃ āgamissāmā”ti taṃ vanditvā khamāpetvā pakkāmi. mahāsatto yāvajīvaṃ tattheva vasanto brahmavihāre bhāvetvā brahmaloke nibbatti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā sakko anuruddho ahosi, akittipaṇḍito pana ahameva ahosin”ti. </p>
	<p class="paratype06">akittijātakavaṇṇanā sattamā. </p> 
</body>
</html>