<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [409] 4. daḷhadhammajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[409] 4. daḷhadhammajātakavaṇṇanā</h5>
	<p class="paratype03"><b>ahaṃ ce</b> <b>daḷhadhammassā</b>ti idaṃ satthā kosambiṃ nissāya ghositārāme viharanto udenassa rañño bhaddavatikaṃ hatthiniṃ ārabbha kathesi. tassā pana hatthiniyā laddhavidhānañca udenassa rājavaṃso ca <b>mātaṅgajātake</b> (jā. 1.15.1 ādayo) āvi bhavissati. ekadivasaṃ pana sā hatthinī nagarā nikkhamantī bhagavantaṃ pātova ariyagaṇaparivutaṃ anomāya buddhasiriyā nagaraṃ piṇḍāya pavisantaṃ disvā tathāgatassa pādamūle nipajjitvā “bhagavā sabbaññu sabbalokanittharaṇa udeno vaṃsarājā maṃ taruṇakāle kammaṃ nittharituṃ samatthakāle ‘imaṃ nissāya mayā jīvitañca rajjañca devī ca laddhā’ti piyāyitvā mahantaṃ parihāraṃ adāsi, sabbālaṅkārehi alaṅkaritvā ṭhitaṭṭhānaṃ gandhena paribhaṇḍaṃ kāretvā matthake suvaṇṇatārakakhacitavitānaṃ bandhāpetvā samantā citrasāṇiṃ parikkhipāpetvā gandhatelena dīpaṃ jālāpetvā dhūmataṭṭakaṃ ṭhapāpetvā karīsachaḍḍanaṭṭhāne suvaṇṇakaṭāhaṃ patiṭṭhapāpetvā maṃ cittattharaṇapiṭṭhe ṭhapesi, rājārahañca me nānaggarasabhojanaṃ dāpesi. idāni pana me mahallakakāle kammaṃ nittharituṃ asamatthakāle sabbaṃ taṃ parihāraṃ acchindi, anāthā nippaccayā hutvā araññe ketakāni khādantī jīvāmi, aññaṃ mayhaṃ paṭisaraṇaṃ natthi, udenaṃ mama guṇaṃ sallakkhāpetvā porāṇakaparihāraṃ me paṭipākatikaṃ kāretha bhagavā”ti paridevamānā tathāgataṃ yāci.</p>
	<p class="paratype03">satthā “gaccha tvaṃ, ahaṃ te rañño kathetvā yasaṃ paṭipākatikaṃ kāressāmī”ti vatvā rañño nivesanadvāraṃ agamāsi. rājā tathāgataṃ antonivesanaṃ pavesetvā buddhappamukhassa saṅghassa mahādānaṃ pavattesi. satthā bhattakiccapariyosāne anumodanaṃ karonto “mahārāja, bhaddavatikā kahan”ti pucchi. “na jānāmi, bhante”ti. “mahārāja, upakārakānaṃ yasaṃ datvā mahallakakāle gahetuṃ nāma na vaṭṭati, kataññunā katavedinā bhavituṃ vaṭṭati. bhaddavatikā idāni mahallikā jarājiṇṇā anāthā hutvā araññe ketakāni khādantī jīvati, taṃ jiṇṇakāle anāthaṃ kātuṃ tumhākaṃ ayuttan”ti bhaddavatikāya guṇaṃ kathetvā “sabbaṃ porāṇakaparihāraṃ paṭipākatikaṃ karohī”ti vatvā pakkāmi. rājā tathā akāsi. “tathāgatena kira bhaddavatikāya guṇaṃ kathetvā porāṇakayaso paṭipākatiko kārito”ti sakalanagaraṃ patthari, bhikkhusaṅghepi sā pavatti pākaṭā jātā. atha bhikkhū dhammasabhāyaṃ kathaṃ samuṭṭhāpesuṃ “āvuso, satthārā kira bhaddavatikāya guṇaṃ kathetvā porāṇakayaso paṭipākatiko kārito”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi tathāgato etissā guṇaṃ kathetvā naṭṭhayasaṃ paṭipākatikaṃ kāresiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ daḷhadhammo nāma rājā rajjaṃ kāresi. tadā bodhisatto amaccakule nibbattitvā vayappatto taṃ rājānaṃ upaṭṭhahi. so tassa santikā mahantaṃ yasaṃ labhitvā amaccaratanaṭṭhāne aṭṭhāsi. tadā tassa rañño ekā oṭṭhibyādhi hatthinī thāmabalasampannā mahabbalā ahosi. sā ekadivasaṃ yojanasataṃ gacchati, rañño dūteyyaharaṇakiccaṃ karoti, saṅgāme yuddhaṃ katvā sattu maddanaṃ karoti. rājā “ayaṃ me bahūpakārā”ti tassā sabbālaṅkāraṃ datvā udenena bhaddavatikāya dinnasadisaṃ sabbaṃ parihāraṃ dāpesi. athassā jiṇṇadubbalakāle rājā sabbaṃ yasaṃ gaṇhi. sā tato paṭṭhāya anāthā hutvā araññe tiṇapaṇṇāni khādantī jīvati. athekadivasaṃ rājakule bhājanesu appahontesu rājā kumbhakāraṃ pakkosāpetvā “bhājanāni kira nappahontī”ti āha. “gomayāharaṇayānake yojetuṃ goṇe na labhāmi, devā”ti. rājā tassa kathaṃ sutvā “amhākaṃ oṭṭhibyādhi kahan”ti pucchi. “attano dhammatāya carati, devā”ti. rājā “ito paṭṭhāya taṃ yojetvā gomayaṃ āharā”ti taṃ kumbhakārassa adāsi. kumbhakāro “sādhu, devā”ti tathā akāsi.</p>
	<p class="paratype03">athekadivasaṃ sā nagarā nikkhamamānā nagaraṃ pavisantaṃ bodhisattaṃ disvā vanditvā tassa pādamūle nipajjitvā paridevamānā “sāmi, rājā maṃ ‘taruṇakāle bahūpakārā’ti sallakkhetvā mahantaṃ yasaṃ datvā idāni mahallakakāle sabbaṃ acchinditvā mayi cittampi na karoti, ahaṃ pana anāthā araññe tiṇapaṇṇāni khādantī jīvāmi, evaṃ dukkhappattaṃ maṃ idāni yānake yojetuṃ kumbhakārassa adāsi, ṭhapetvā tumhe aññaṃ mayhaṃ paṭisaraṇaṃ natthi, mayā rañño katūpakāraṃ tumhe jānātha, sādhu idāni me naṭṭhaṃ yasaṃ paṭipākatikaṃ karothā”ti vatvā tisso gāthā abhāsi — </p>
	<p class="paratype40">98<b>.</b> </p>
	<p class="paratype21">“ahaṃ ce daḷhadhammassa, vahantī nābhirādhayiṃ. </p>
	<p class="paratype22">dharantī urasi sallaṃ, yuddhe vikkantacārinī. </p>
	<p class="paratype40">99<b>.</b> </p>
	<p class="paratype21">“nūna rājā na jānāti, mama vikkamaporisaṃ. </p>
	<p class="paratype22">saṅgāme sukatantāni, dūtavippahitāni ca. </p>
	<p class="paratype40">100<b>.</b> </p>
	<p class="paratype21">“sā nūnāhaṃ marissāmi, abandhu aparāyinī. </p>
	<p class="paratype22">tadā hi kumbhakārassa, dinnā chakaṇahārikā”ti.</p>
	<p class="paratype03">tattha <b>vahantī</b>ti dūteyyaharaṇaṃ saṅgāme balakoṭṭhakabhindanaṃ taṃ taṃ kiccaṃ vahantī nittharantī. <b>dharantī urasi salla</b>nti urasmiṃ baddhaṃ kaṇḍaṃ vā asiṃ vā sattiṃ vā yuddhakāle sattūnaṃ upari abhiharantī. <b>vikkantacārinī</b>ti vikkamaṃ parakkamaṃ katvā parabalavijayena yuddhe vikkantagāminī. idaṃ vuttaṃ hoti — sace sāmi, ahaṃ imāni kiccāni karontī rañño daḷhadhammassa cittaṃ nārādhayiṃ na paritosesiṃ, ko dāni añño tassa cittaṃ ārādhayissatīti.</p>
	<p class="paratype03"><b>mama vikkamaporisa</b>nti mayā kataṃ purisaparakkamaṃ. <b>sukatantānī</b>ti sukatāni. yathā hi kammāneva kammantāni, vanāneva vanantāni, evamidha sukatāneva “sukatantānī”ti vuttāni. <b>dūtavippahitāni cā</b>ti gale paṇṇaṃ bandhitvā “asukarañño nāma dehī”ti pahitāya mayā ekadivaseneva yojanasataṃ gantvā katāni dūtapesanāni ca. <b>nūna rājā na jānātī</b>ti nūna tumhākaṃ esa rājā etāni mayā katāni kiccāni na jānāti. <b>aparāyinī</b>ti appatiṭṭhā appaṭisaraṇā. <b>tadā hī</b>ti tathā hi, ayameva vā pāṭho. <b>dinnā</b>ti ahaṃ raññā chakaṇahārikā katvā kumbhakārassa dinnāti.</p>
	<p class="paratype03">bodhisatto tassā kathaṃ sutvā “tvaṃ mā soci, ahaṃ rañño kathetvā tava yasaṃ paṭipākatikaṃ karissāmī”ti taṃ samassāsetvā nagaraṃ pavisitvā bhuttapātarāso rañño santikaṃ gantvā kathaṃ samuṭṭhāpetvā “mahārāja, nanu tumhākaṃ asukā nāma oṭṭhibyādhi asukaṭṭhāne ca asukaṭṭhāne ca ure sallaṃ bandhitvā saṅgāmaṃ nitthari, asukadivasaṃ nāma gīvāya paṇṇaṃ bandhitvā pesitā yojanasataṃ agamāsi, tumhepissā mahantaṃ yasaṃ adattha, sā idāni kahan”ti pucchi. “tamahaṃ kumbhakārassa gomayaharaṇatthāya adāsin”ti. atha naṃ bodhisatto “ayuttaṃ kho, mahārāja, tumhākaṃ taṃ kumbhakārassa yānake yojanatthāya dātun”ti vatvā rañño ovādavasena catasso gāthā abhāsi — </p>
	<p class="paratype40">101<b>.</b> </p>
	<p class="paratype21">“yāvatāsīsatī poso, tāvadeva pavīṇati. </p>
	<p class="paratype22">atthāpāye jahanti naṃ, oṭṭhibyādhiṃva khattiyo. </p>
	<p class="paratype40">102<b>.</b> </p>
	<p class="paratype21">“yo pubbe katakalyāṇo, katattho nāvabujjhati. </p>
	<p class="paratype22">atthā tassa palujjanti, ye honti abhipatthitā. </p>
	<p class="paratype40">103<b>.</b> </p>
	<p class="paratype21">“yo pubbe katakalyāṇo, katattho manubujjhati. </p>
	<p class="paratype22">atthā tassa pavaḍḍhanti, ye honti abhipatthikā. </p>
	<p class="paratype40">104<b>.</b> </p>
	<p class="paratype21">“taṃ vo vadāmi bhaddante, yāvantettha samāgatā. </p>
	<p class="paratype22">sabbe kataññuno hotha, ciraṃ saggamhi ṭhassathā”ti.</p>
	<p class="paratype03">tattha paṭhamagāthāya tāva attho — idhekacco aññāṇajātiko poso <b>yāvatāsīsatī,</b> yāva “idaṃ nāma me ayaṃ kātuṃ sakkhissatī”ti paccāsīsati, <b>tāvadeva</b> taṃ purisaṃ <b>pavīṇati</b> bhajati sevati, tassa pana <b>atthāpāye</b> vaḍḍhiyā apagamane parihīnakāle taṃ nānākiccesu patthitaṃ posaṃ ekacce bālā imaṃ oṭṭhibyādhiṃ ayaṃ khattiyo viya jahanti.</p>
	<p class="paratype03"><b>katakalyāṇo</b>ti parena attano katakalyāṇakammo. <b>katattho</b>ti nipphāditakicco. <b>nāvabujjhatī</b>ti pacchāpi taṃ parena kataṃ upakāraṃ tassa jarājiṇṇakāle asamatthakāle na sarati, attanā dinnampi yasaṃ puna gaṇhāti. <b>palujjantī</b>ti bhijjanti nassanti. <b>ye honti abhipatthitā</b>ti ye keci atthā icchitā nāma honti, sabbe nassantīti dīpeti. mittadubbhipuggalassa hi patthitapatthitaṃ aggimhi pakkhittabījaṃ viya nassati. <b>katattho manubujjhatī</b>ti katattho anubujjhati, ma-kāro byañjanasandhivasena gahito. <b>taṃ vo vadāmī</b>ti tena kāraṇena tumhe vadāmi. <b>ṭhassathā</b>ti kataññuno hutvā cirakālaṃ saggamhi dibbasampattiṃ anubhavantā patiṭṭhahissatha.</p>
	<p class="paratype03">evaṃ mahāsatto rājānaṃ ādiṃ katvā sannipatitānaṃ sabbesaṃ ovādaṃ adāsi. taṃ sutvā rājā oṭṭhibyādhiyā yasaṃ paṭipākatikaṃ akāsi. bodhisattassa ca ovāde ṭhatvā dānādīni puññāni katvā saggaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā oṭṭhibyādhi bhaddavatikā ahosi, rājā ānando, amacco pana ahameva ahosin”ti. </p>
	<p class="paratype06">daḷhadhammajātakavaṇṇanā catutthā. </p> 
</body>
</html>