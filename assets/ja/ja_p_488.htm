<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [482] 9. rurumigarājajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>13. terasakanipāto</h3>
	<h4>[482] 9. rurumigarājajātakavaṇṇanā</h4>
	<p class="paratype03"><b>tassa</b> <b>gāmavaraṃ dammī</b>ti idaṃ satthā veḷuvane viharanto devadattaṃ ārabbha kathesi. so kira bhikkhūhi “bahūpakāro te āvuso, devadattasatthā, tvaṃ tathāgataṃ nissāya pabbajjaṃ labhi, tīṇi piṭakāni uggaṇhi, lābhasakkāraṃ pāpuṇī”ti vutto “āvuso, satthārā mama tiṇaggamattopi upakāro na kato, ahaṃ sayameva pabbajiṃ, sayaṃ tīṇi piṭakāni uggaṇhiṃ, sayaṃ lābhasakkāraṃ pāpuṇin”ti kathesi. bhikkhū dhammasabhāyaṃ kathaṃ samuṭṭhāpesuṃ “akataññū āvuso, devadatto akatavedī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, devadatto idāneva akataññū, pubbepi akataññūyeva, pubbepesa mayā jīvite dinnepi mama guṇamattaṃ na jānātī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente eko asītikoṭivibhavo seṭṭhi puttaṃ labhitvā “mahādhanako”tissa, nāmaṃ katvā “sippaṃ uggaṇhanto mama putto kilamissatī”ti na kiñci sippaṃ uggaṇhāpesi. so gītanaccavāditakhādanabhojanato uddhaṃ na kiñci aññāsi. taṃ vayappattaṃ patirūpena dārena saṃyojetvā mātāpitaro kālamakaṃsu. so tesaṃ accayena itthidhuttasurādhuttādīhi parivuto nānābyasanamukhehi iṇaṃ ādāya taṃ dātuṃ asakkonto iṇāyikehi codiyamāno cintesi “kiṃ mayhaṃ jīvitena, ekenamhi attabhāvena añño viya jāto, mataṃ me seyyo”ti. so iṇāyike āha — “tumhākaṃ iṇapaṇṇāni gahetvā āgacchatha, gaṅgātīre me nidahitaṃ kulasantakaṃ dhanaṃ atthi, taṃ vo dassāmī”ti. te tena saddhiṃ agamaṃsu. so “idha dhanan”ti nidhiṭṭhānaṃ ācikkhanto viya “gaṅgāyaṃ patitvā marissāmī”ti palāyitvā gaṅgāyaṃ pati. so caṇḍasotena vuyhanto kāruññaravaṃ viravi.</p>
	<p class="paratype03">tadā mahāsatto rurumigayoniyaṃ nibbattitvā parivāraṃ chaḍḍetvā ekakova gaṅgānivattane ramaṇīye sālamissake supupphitāmbavane vasati uposathaṃ upavutthāya. tassa sarīracchavi sumajjitakañcanapaṭṭavaṇṇā ahosi, hatthapādā lākhārasaparikammakatā viya, naṅguṭṭhaṃ cāmarīnaṅguṭṭhaṃ viya, siṅgāni rajatadāmasadisāni, akkhīni sumajjitamaṇiguḷikā viya, mukhaṃ odahitvā ṭhapitarattakambalageṇḍukaṃ viya. evarūpaṃ tassa rūpaṃ ahosi. so aḍḍharattasamaye tassa kāruññasaddaṃ sutvā “manussasaddo sūyati, mā mayi dharante maratu, jīvitamassa dassāmī”ti cintetvā sayanagumbā uṭṭhāya nadītīraṃ gantvā “ambho purisa, mā bhāyi, jīvitaṃ te dassāmī”ti assāsetvā sotaṃ chindanto gantvā taṃ piṭṭhiyaṃ āropetvā tīraṃ pāpetvā attano vasanaṭṭhānaṃ netvā phalāphalāni datvā dvīhatīhaccayena “bho purisa, ahaṃ taṃ ito araññato nīharitvā bārāṇasimagge ṭhapessāmi, tvaṃ sotthinā gamissasi, apica kho pana tvaṃ ‘asukaṭṭhāne nāma kañcanamigo vasatī’ti dhanakāraṇā maṃ rañño ceva rājamahāmattassa ca mā ācikkhāhī”ti āha. so “sādhu sāmī”ti sampaṭicchi.</p>
	<p class="paratype03">mahāsatto tassa paṭiññaṃ gahetvā taṃ attano piṭṭhiyaṃ āropetvā bārāṇasimagge otāretvā nivatti. tassa bārāṇasipavisanadivaseyeva khemā nāma rañño aggamahesī paccūsakāle supinante suvaṇṇavaṇṇaṃ migaṃ attano dhammaṃ desentaṃ disvā cintesi “sace evarūpo migo na bhaveyya, nāhaṃ supine passeyyaṃ, addhā bhavissati, rañño ārocessāmī”ti. sā rājānaṃ upasaṅkamitvā “mahārāja, ahaṃ suvaṇṇavaṇṇaṃ migaṃ passituṃ icchāmi, suvaṇṇavaṇṇamigassa dhammaṃ sotukāmāmhi, labhissāmi ce, jīveyyaṃ, no ce, natthi me jīvitan”ti āha. rājā taṃ assāsetvā “sace manussaloke atthi, labhissasī”ti vatvā brāhmaṇe pakkosāpetvā “suvaṇṇavaṇṇā migā nāma hontī”ti pucchitvā “āma, deva, hontī”ti sutvā alaṅkatahatthikkhandhe suvaṇṇacaṅkoṭake sahassathavikaṃ ṭhapetvā yo suvaṇṇavaṇṇaṃ migaṃ ācikkhissati, tassa saddhiṃ sahassathavikasuvaṇṇacaṅkoṭakena tañca hatthiṃ tato ca uttari dātukāmo hutvā suvaṇṇapaṭṭe gāthaṃ likhāpetvā ekaṃ amaccaṃ pakkosāpetvā “ehi tāta, mama vacanena imaṃ gāthaṃ nagaravāsīnaṃ kathehī”ti imasmiṃ jātake paṭhamaṃ gāthamāha — </p>
	<p class="paratype40">117<b>.</b> </p>
	<p class="paratype21">“tassa gāmavaraṃ dammi, nāriyo ca alaṅkatā. </p>
	<p class="paratype22">yo me taṃ migamakkhāti, migānaṃ migamuttaman”ti.</p>
	<p class="paratype03">amacco suvaṇṇapaṭṭaṃ gahetvā sakalanagare vācāpesi. atha so seṭṭhiputto bārāṇasiṃ pavisantova taṃ kathaṃ sutvā amaccassa santikaṃ gantvā “ahaṃ rañño evarūpaṃ migaṃ ācikkhissāmi, maṃ rañño dassehī”ti āha. amacco hatthikkhandhato otaritvā taṃ rañño santikaṃ netvā “ayaṃ kira, deva, taṃ migaṃ ācikkhissatī”ti dassesi. rājā “saccaṃ ambho purisā”ti pucchi. so “saccaṃ mahārāja, tvaṃ etaṃ yasaṃ mayhaṃ dehī”ti vadanto dutiyaṃ gāthamāha — </p>
	<p class="paratype40">118<b>.</b> </p>
	<p class="paratype21">“mayhaṃ gāmavaraṃ dehi, nāriyo ca alaṅkatā. </p>
	<p class="paratype22">ahaṃ te migamakkhissaṃ, migānaṃ migamuttaman”ti.</p>
	<p class="paratype03">taṃ sutvā rājā tassa mittadubbhissa tussitvā “abbho kuhiṃ so migo vasatī”ti pucchitvā “asukaṭṭhāne nāma devā”ti vutte tameva maggadesakaṃ katvā mahantena parivārena taṃ ṭhānaṃ agamāsi. atha naṃ so mittadubbhī “senaṃ, deva, sannisīdāpehī”ti vatvā sannisinnāya senāya eso, deva, suvaṇṇamigo etasmiṃ vane vasatī”ti hatthaṃ pasāretvā ācikkhanto tatiyaṃ gāthamāha — </p>
	<p class="paratype40">119<b>.</b> </p>
	<p class="paratype21">“etasmiṃ vanasaṇḍasmiṃ, ambā sālā ca pupphitā. </p>
	<p class="paratype22">indagopakasañchannā, ettheso tiṭṭhate migo”ti.</p>
	<p class="paratype03">tattha <b>indagopakasañchannā</b>ti etassa vanasaṇḍassa bhūmi indagopakavaṇṇāya rattāya sukhasamphassāya tiṇajātiyā sañchannā, sasakucchi viya mudukā, ettha etasmiṃ ramaṇīye vanasaṇḍe eso tiṭṭhatīti dasseti.</p>
	<p class="paratype03">rājā tassa vacanaṃ sutvā amacce āṇāpesi “tassa migassa palāyituṃ adatvā khippaṃ āvudhahatthehi purisehi saddhiṃ vanasaṇḍaṃ parivārethā”ti. te tathā katvā unnadiṃsu. rājā katipayehi janehi saddhiṃ ekamantaṃ aṭṭhāsi, sopissa avidūre aṭṭhāsi. mahāsatto taṃ saddaṃ sutvā cintesi “mahanto balakāyasaddo, tamhā me purisā bhayena uppannena bhavitabban”ti . so uṭṭhāya sakalaparisaṃ oloketvā rañño ṭhitaṭṭhānaṃ disvā “rañño ṭhitaṭṭhāneyeva me sotthi bhavissati, ettheva mayā gantuṃ vaṭṭatī”ti cintetvā rājābhimukho pāyāsi. rājā taṃ āgacchantaṃ disvā “nāgabalo migo avattharanto viya āgaccheyya, saraṃ sannayhitvā imaṃ migaṃ santāsetvā sace palāyati, vijjhitvā dubbalaṃ katvā gaṇhissāmī”ti dhanuṃ āropetvā bodhisattābhimukho ahosi. tamatthaṃ pakāsento satthā imaṃ gāthādvayamāha — </p>
	<p class="paratype40">120<b>.</b> </p>
	<p class="paratype21">“dhanuṃ advejjhaṃ katvāna, usuṃ sannayhupāgami. </p>
	<p class="paratype22">migo ca disvā rājānaṃ, dūrato ajjhabhāsatha. </p>
	<p class="paratype40">121<b>.</b> </p>
	<p class="paratype21">“āgamehi mahārāja, mā maṃ vijjhi rathesabha. </p>
	<p class="paratype22">ko nu te idamakkhāsi, ettheso tiṭṭhate migo”ti.</p>
	<p class="paratype03">tattha <b>advejjhaṃ katvānā</b>ti jiyāya ca sarena ca saddhiṃ ekameva katvā. <b>sannayhā</b>ti sannayhitvā. <b>āgamehī</b>ti “tiṭṭha, mahārāja, mā maṃ vijjhi, jīvaggāhameva gaṇhāhī”ti madhurāya manussavācāya abhāsi.</p>
	<p class="paratype03">rājā tassa madhurakathāya bandhitvā dhanuṃ otāretvā gāravena aṭṭhāsi. mahāsattopi rājānaṃ upasaṅkamitvā madhurapaṭisanthāraṃ katvā ekamantaṃ aṭṭhāsi. mahājanopi sabbāvudhāni chaḍḍetvā āgantvā rājānaṃ parivāresi. tasmiṃ khaṇe mahāsatto suvaṇṇakiṅkiṇikaṃ cālento viya madhurena sarena rājānaṃ pucchi “ko nu te idamakkhāsi, ettheso tiṭṭhate migo”ti? tasmiṃ khaṇe pāpapuriso thokaṃ paṭikkamitvā sotapatheva aṭṭhāsi. rājā “iminā me dassito”ti kathento chaṭṭhaṃ gāthamāha — </p>
	<p class="paratype40">122<b>.</b> </p>
	<p class="paratype21">“esa pāpacaro poso, samma tiṭṭhati ārakā. </p>
	<p class="paratype22">soyaṃ me idamakkhāsi, ettheso tiṭṭhate migo”ti.</p>
	<p class="paratype03">tattha <b>pāpacaro</b>ti vissaṭṭhācāro.</p>
	<p class="paratype03">taṃ sutvā mahāsatto taṃ mittadubbhiṃ garahitvā raññā saddhiṃ sallapanto sattamaṃ gāthamāha — </p>
	<p class="paratype40">123<b>.</b> </p>
	<p class="paratype21">“saccaṃ kireva māhaṃsu, narā ekacciyā idha. </p>
	<p class="paratype22">kaṭṭhaṃ niplavitaṃ seyyo, na tvevekacciyo naro”ti.</p>
	<p class="paratype03">tattha <b>niplavita</b>nti uttāritaṃ. <b>ekacciyo</b>ti ekacco pana mittadubbhī pāpapuggalo udake patantopi uttārito na tveva seyyo. kaṭṭhañhi nānappakārena upakārāya saṃvattati, mittadubbhī pana pāpapuggalo vināsāya, tasmā tato kaṭṭhameva varataranti porāṇakapaṇḍitā kathayiṃsu, mayā pana tesaṃ vacanaṃ na katanti.</p>
	<p class="paratype03">taṃ sutvā rājā itaraṃ gāthamāha — </p>
	<p class="paratype40">124<b>.</b> </p>
	<p class="paratype21">“kiṃ nu ruru garahasi migānaṃ, kiṃ pakkhīnaṃ kiṃ pana mānusānaṃ. </p>
	<p class="paratype22">bhayaṃ hi maṃ vindatinapparūpaṃ, sutvāna taṃ mānusiṃ bhāsamānan”ti.</p>
	<p class="paratype03">tattha <b>migāna</b>nti migānamaññataraṃ garahasi, udāhu pakkhīnaṃ, mānusānanti pucchi. <b>bhayañhi maṃ vindatī</b>ti bhayaṃ maṃ paṭilabhati, ahaṃ attani anissaro bhayasantako viya homi. <b>anapparūpa</b>nti mahantaṃ.</p>
	<p class="paratype03">tato mahāsatto “mahārāja, na migaṃ, na pakkhiṃ garahāmi, manussaṃ pana garahāmī”ti dassento navamaṃ gāthamāha — </p>
	<p class="paratype40">125<b>.</b> </p>
	<p class="paratype21">“yamuddhariṃ vāhane vuyhamānaṃ, mahodake salile sīghasote. </p>
	<p class="paratype22">tatonidānaṃ bhayamāgataṃ mama, dukkho have rāja asabbhi saṅgamo”ti.</p>
	<p class="paratype03">tattha <b>vāhane</b>ti patitapatite vahituṃ samatthe gaṅgāvahe. <b>mahodake salile</b>ti mahāudake mahāsalileti attho. ubhayenāpi gaṅgāvahasseva bahūdakataṃ dasseti. <b>tatonidāna</b>nti mahārāja, yo mayhaṃ tayā dassito puriso, eso mayā gaṅgāya vuyhamāno aḍḍharattasamaye kāruññaravaṃ viravanto uddharito, tatonidānaṃ me idamajja bhayaṃ āgataṃ, asappurisehi samāgamo nāma dukkho, mahārājāti.</p>
	<p class="paratype03">taṃ sutvā rājā tassa kujjhitvā “evaṃ bahūpakārassa nāma guṇaṃ na jānāti, vijjhitvā naṃ jīvitakkhayaṃ pāpessāmī”ti dasamaṃ gāthamāha — </p>
	<p class="paratype40">126<b>.</b> </p>
	<p class="paratype21">“sohaṃ catuppattamimaṃ vihaṅgamaṃ, tanucchidaṃ hadaye ossajāmi. </p>
	<p class="paratype22">hanāmi taṃ mittadubbhiṃ akiccakāriṃ, yo tādisaṃ kammakataṃ na jāne”ti.</p>
	<p class="paratype03">tattha <b>catuppatta</b>nti catūhi vājapattehi samannāgataṃ. <b>vihaṅgama</b>nti ākāsagāmiṃ. <b>tanucchida</b>nti sarīrachindanaṃ. <b>ossajāmī</b>ti etassa hadaye vissajjemi.</p>
	<p class="paratype03">tato mahāsatto “mā esa maṃ nissāya nassatū”ti cintetvā ekādasamaṃ gāthamāha — </p>
	<p class="paratype40">127<b>.</b> </p>
	<p class="paratype21">“dhīrassa bālassa have janinda, santo vadhaṃ nappasaṃsanti jātu. </p>
	<p class="paratype27">kāmaṃ gharaṃ gacchatu pāpadhammo, yañcassa bhaṭṭhaṃ tadetassa dehi. </p>
	<p class="paratype22">ahañca te kāmakaro bhavāmī”ti.</p>
	<p class="paratype03">tattha <b>kāma</b>nti kāmena yathāruciyā attano gharaṃ gacchatu. <b>yañcassa bhaṭṭhaṃ tadetassa dehī</b>ti yañca tassa “idaṃ nāma te dassāmī”ti tayā kathitaṃ, taṃ tassa dehi. <b>kāmakaro</b>ti icchākaro, yaṃ icchasi, taṃ karohi, maṃsaṃ vā me khāda, kīḷāmigaṃ vā karohi, sabbattha te anukūlavattī bhavissāmīti attho.</p>
	<p class="paratype03">taṃ sutvā rājā tuṭṭhamānaso mahāsattassa thutiṃ karonto anantaraṃ gāthamāha — </p>
	<p class="paratype40">128<b>.</b> </p>
	<p class="paratype21">“addhā rurū aññataro sataṃ so, yo dubbhato mānusassa na dubbhi. </p>
	<p class="paratype27">kāmaṃ gharaṃ gacchatu pāpadhammo, yañcassa bhaṭṭhaṃ tadetassa dammi. </p>
	<p class="paratype22">ahañca te kāmacāraṃ dadāmī”ti.</p>
	<p class="paratype03">tattha <b>sataṃ so</b>ti addhā tvaṃ sataṃ paṇḍitānaṃ aññataro. <b>kāmacāra</b>nti ahaṃ tava dhammakathāya pasīditvā tuyhaṃ kāmacāraṃ abhayaṃ dadāmi, ito paṭṭhāya tumhe nibbhayā yathāruciyā viharathāti mahāsattassa varaṃ adāsi.</p>
	<p class="paratype03">atha naṃ mahāsatto “mahārāja, manussā nāma aññaṃ mukhena bhāsanti, aññaṃ kāyena karontī”ti pariggaṇhanto dve gāthā abhāsi — </p>
	<p class="paratype40">129<b>.</b> </p>
	<p class="paratype21">“suvijānaṃ siṅgālānaṃ, sakuṇānañca vassitaṃ. </p>
	<p class="paratype22">manussavassitaṃ rāja, dubbijānataraṃ tato. </p>
	<p class="paratype40">130<b>.</b> </p>
	<p class="paratype21">“api ce maññatī poso, ñāti mitto sakhāti vā. </p>
	<p class="paratype22">yo pubbe sumano hutvā, pacchā sampajjate diso”ti.</p>
	<p class="paratype03">taṃ sutvā rājā “migarāja, mā maṃ evaṃ maññi, ahañhi rajjaṃ jahantopi na tuyhaṃ dinnavaraṃ jahissaṃ, saddahatha, mayhan”ti varaṃ adāsi. mahāsatto tassa santike varaṃ gaṇhanto attānaṃ ādiṃ katvā sabbasattānaṃ abhayadānaṃ varaṃ gaṇhi. rājāpi taṃ varaṃ datvā bodhisattaṃ nagaraṃ netvā mahāsattañca nagarañca alaṅkārāpetvā deviyā dhammaṃ desāpesi. mahāsatto deviṃ ādiṃ katvā rañño ca rājaparisāya ca madhurāya manussabhāsāya dhammaṃ desetvā rājānaṃ dasahi rājadhammehi ovaditvā mahājanaṃ anusāsitvā araññaṃ pavisitvā migagaṇaparivuto vāsaṃ kappesi. rājā “sabbesaṃ sattānaṃ abhayaṃ dammī”ti nagare bheriṃ carāpesi. tato paṭṭhāya migapakkhīnaṃ koci hatthaṃ pasāretuṃ samattho nāma nāhosi. migagaṇo manussānaṃ sassāni khādati, koci vāretuṃ na sakkoti. mahājano rājaṅgaṇaṃ gantvā upakkosi. tamatthaṃ pakāsento satthā imaṃ gāthamāha — </p>
	<p class="paratype40">131<b>.</b> </p>
	<p class="paratype21">“samāgatā jānapadā, negamā ca samāgatā. </p>
	<p class="paratype22">migā sassāni khādanti, taṃ devo paṭisedhatū”ti.</p>
	<p class="paratype03">tattha <b>taṃ devo</b>ti taṃ migagaṇaṃ devo paṭisedhatūti.</p>
	<p class="paratype03">taṃ sutvā rājā gāthādvayamāha — </p>
	<p class="paratype40">132<b>.</b> </p>
	<p class="paratype21">“kāmaṃ janapado māsi, raṭṭhañcāpi vinassatu. </p>
	<p class="paratype22">na tvevāhaṃ ruruṃ dubbhe, datvā abhayadakkhiṇaṃ. </p>
	<p class="paratype40">133<b>.</b> </p>
	<p class="paratype21">“mā me janapado āsi, raṭṭhañcāpi vinassatu. </p>
	<p class="paratype22">na tvevāhaṃ migarājassa, varaṃ datvā musā bhaṇe”ti.</p>
	<p class="paratype03">tattha <b>māsī</b>ti kāmaṃ mayhaṃ janapado mā hotu. <b>ruru</b>nti na tveva ahaṃ suvaṇṇavaṇṇassa rurumigarājassa abhayadakkhiṇaṃ datvā dubbhissāmīti.</p>
	<p class="paratype03">mahājano rañño vacanaṃ sutvā kiñci vattuṃ avisahanto paṭikkami. sā kathā vitthārikā ahosi. taṃ sutvā mahāsatto migagaṇaṃ sannipātāpetvā “ito paṭṭhāya manussānaṃ sassāni mā khādathā”ti ovaditvā “attano khettesu paṇṇasaññaṃ bandhantū”ti manussānaṃ ghosāpesi. te tathā bandhiṃsu, tāya saññāya migā yāvajjatanā sassāni na khādanti.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi devadatto akataññūyevā”ti vatvā jātakaṃ samodhānesi “tadā seṭṭhiputto devadatto ahosi, rājā ānando, rurumigarājā pana ahameva ahosin”ti. </p>
	<p class="paratype06">rurumigarājajātakavaṇṇanā navamā. </p> 
</body>
</html>