<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [463] 9. suppārakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>11. ekādasakanipāto</h3>
	<h4>[463] 9. suppārakajātakavaṇṇanā</h4>
	<p class="paratype03"><b>ummujjanti nimujjantī</b>ti idaṃ satthā jetavane viharanto paññāpāramiṃ ārabbha kathesi. ekadivasañhi sāyanhasamaye tathāgatassa dhammaṃ desetuṃ nikkhamanaṃ āgamayamānā bhikkhū dhammasabhāyaṃ nisīditvā “āvuso, aho satthā mahāpañño puthupañño hāsapañño javanapañño tikkhapañño nibbedhikapañño tatra tatra upāyapaññāya samannāgato vipulāya pathavīsamāya, mahāsamuddo viya gambhīrāya, ākāso viya vitthiṇṇāya, sakalajambudīpasmiñhi uṭṭhitapañho dasabalaṃ atikkamitvā gantuṃ samattho nāma natthi. yathā mahāsamudde uṭṭhitaūmiyo velaṃ nātikkamanti, velaṃ patvāva bhijjanti, evaṃ na koci pañho dasabalaṃ atikkamati, satthu pādamūlaṃ patvā bhijjatevā”ti dasabalassa mahāpaññāpāramiṃ vaṇṇesuṃ. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, tathāgato idāneva paññavā, pubbepi aparipakke ñāṇe paññavāva, andho hutvāpi mahāsamudde udakasaññāya ‘imasmiṃ imasmiṃ samudde idaṃ nāma idaṃ nāma ratanan’ti aññāsī”ti vatvā atītaṃ āhari.</p>
	<p class="paratype03">atīte kururaṭṭhe kururājā nāma rajjaṃ kāresi, kurukacchaṃ nāma paṭṭanagāmo ahosi. tadā bodhisatto kurukacche niyāmakajeṭṭhakassa putto hutvā nibbatti pāsādiko suvaṇṇavaṇṇo, “suppārakakumāro”tissa nāmaṃ kariṃsu. so mahantena parivārena vaḍḍhanto soḷasavassakāleyeva niyāmakasippe nipphattiṃ patvā aparabhāge pitu accayena niyāmakajeṭṭhako hutvā niyāmakakammaṃ akāsi, paṇḍito ñāṇasampanno ahosi. tena āruḷhanāvāya byāpatti nāma natthi. tassa aparabhāge loṇajalapahaṭāni dvepi cakkhūni nassiṃsu. so tato paṭṭhāya niyāmakajeṭṭhako hutvāpi niyāmakakammaṃ akatvā “rājānaṃ nissāya jīvissāmī”ti rājānaṃ upasaṅkami. atha naṃ rājā agghāpaniyakamme ṭhapesi. so tato paṭṭhāya rañño hatthiratanāssaratanamuttasāramaṇisārādīni agghāpesi.</p>
	<p class="paratype03">athekadivasaṃ “rañño maṅgalahatthī bhavissatī”ti kāḷapāsāṇakūṭavaṇṇaṃ ekaṃ vāraṇaṃ ānesuṃ. taṃ disvā rājā “paṇḍitassa dassethā”ti āha. atha naṃ tassa santikaṃ nayiṃsu. so hatthena tassa sarīraṃ parimajjitvā “nāyaṃ maṅgalahatthī bhavituṃ anucchaviko, pādehi vāmanadhātuko esa, etañhi mātā vijāyamānā aṅkena sampaṭicchituṃ nāsakkhi, tasmā bhūmiyaṃ patitvā pacchimapādehi vāmanadhātuko hotī”ti āha. hatthiṃ gahetvā āgate pucchiṃsu. te “saccaṃ paṇḍito kathetī”ti vadiṃsu. taṃ kāraṇaṃ rājā sutvā tuṭṭho tassa aṭṭha kahāpaṇe dāpesi.</p>
	<p class="paratype03">punekadivasaṃ “rañño maṅgalāsso bhavissatī”ti ekaṃ assaṃ ānayiṃsu. tampi rājā paṇḍitassa santikaṃ pesesi. so tampi hatthena parāmasitvā “ayaṃ maṅgalāsso bhavituṃ na yutto, etassa hi jātadivaseyeva mātā mari, tasmā mātu khīraṃ alabhanto na sammā vaḍḍhito”ti āha. sāpissa kathā saccāva ahosi. tampi sutvā rājā tussitvā aṭṭha kahāpaṇe dāpesi. athekadivasaṃ “rañño maṅgalaratho bhavissatī”ti rathaṃ āhariṃsu. tampi rājā tassa santikaṃ pesesi. so tampi hatthena parāmasitvā “ayaṃ ratho susirarukkhena kato, tasmā rañño nānucchaviko”ti āha. sāpissa kathā saccāva ahosi. rājā tampi sutvā aṭṭheva kahāpaṇe dāpesi. athassa mahagghaṃ kambalaratanaṃ āhariṃsu. tampi tasseva pesesi. so tampi hatthena parāmasitvā “imassa mūsikacchinnaṃ ekaṭṭhānaṃ atthī”ti āha. sodhentā taṃ disvā rañño ārocesuṃ. rājā sutvā tussitvā aṭṭheva kahāpaṇe dāpesi.</p>
	<p class="paratype03">so cintesi “ayaṃ rājā evarūpānipi acchariyāni disvā aṭṭheva kahāpaṇe dāpesi, imassa dāyo nhāpitadāyo, nhāpitajātiko bhavissati, kiṃ me evarūpena rājupaṭṭhānena, attano vasanaṭṭhānameva gamissāmī”ti. so kurukacchapaṭṭanameva paccāgami. tasmiṃ tattha vasante vāṇijā nāvaṃ sajjetvā “kaṃ niyāmakaṃ karissāmā”ti mantesuṃ. “suppārakapaṇḍitena āruḷhanāvā na byāpajjati, esa paṇḍito upāyakusalo, andho samānopi suppārakapaṇḍitova uttamo”ti taṃ upasaṅkamitvā “niyāmako no hohī”ti vatvā “tātā, ahaṃ andho, kathaṃ niyāmakakammaṃ karissāmī”ti vutte “sāmi, andhāpi tumheyeva amhākaṃ uttamā”ti punappunaṃ yāciyamāno “sādhu tātā, tumhehi ārocitasaññāya niyāmako bhavissāmī”ti tesaṃ nāvaṃ abhiruhi. te nāvāya mahāsamuddaṃ pakkhandiṃsu. nāvā satta divasāni nirupaddavā agamāsi, tato akālavātaṃ uppātitaṃ uppajji, nāvā cattāro māse pakatisamuddapiṭṭhe vicaritvā khuramālīsamuddaṃ nāma pattā. tattha macchā manussasamānasarīrā khuranāsā udake ummujjanimujjaṃ karonti. vāṇijā te disvā mahāsattaṃ tassa samuddassa nāmaṃ pucchantā paṭhamaṃ gāthamāhaṃsu — </p>
	<p class="paratype40">108<b>.</b> </p>
	<p class="paratype21">“ummujjanti nimujjanti, manussā khuranāsikā. </p>
	<p class="paratype22">suppārakaṃ taṃ pucchāma, samuddo katamo ayan”ti.</p>
	<p class="paratype03">evaṃ tehi puṭṭho mahāsatto attano niyāmakasuttena saṃsanditvā dutiyaṃ gāthamāha — </p>
	<p class="paratype40">109<b>.</b> </p>
	<p class="paratype21">“kurukacchā payātānaṃ, vāṇijānaṃ dhanesinaṃ. </p>
	<p class="paratype22">nāvāya vippanaṭṭhāya, khuramālīti vuccatī”ti.</p>
	<p class="paratype03">tattha <b>payātāna</b>nti kurukacchapaṭṭanā nikkhamitvā gacchantānaṃ. <b>dhanesina</b>nti tumhākaṃ vāṇijānaṃ dhanaṃ pariyesantānaṃ. <b>nāvāya vippanaṭṭhāyā</b>ti tāta tumhākaṃ imāya videsaṃ pakkhandanāvāya kammakārakaṃ pakatisamuddaṃ atikkamitvā sampatto ayaṃ samuddo “khuramālī”ti vuccati, evametaṃ paṇḍitā kathentīti.</p>
	<p class="paratype03">tasmiṃ pana samudde vajiraṃ ussannaṃ hoti. mahāsatto “sacāhaṃ ‘ayaṃ vajirasamuddo’ti evaṃ etesaṃ kathessāmi, lobhena bahuṃ vajiraṃ gaṇhitvā nāvaṃ osīdāpessantī”ti tesaṃ anācikkhitvāva nāvaṃ laggāpetvā upāyenekaṃ yottaṃ gahetvā macchagahaṇaniyāmena jālaṃ khipāpetvā vajirasāraṃ uddharitvā nāvāyaṃ pakkhipitvā aññaṃ appagghabhaṇḍaṃ chaḍḍāpesi. nāvā taṃ samuddaṃ atikkamitvā purato aggimāliṃ nāma gatā. so pajjalitāggikkhandho viya majjhanhikasūriyo viya ca obhāsaṃ muñcanto aṭṭhāsi. vāṇijā — </p>
	<p class="paratype40">110<b>.</b> </p>
	<p class="paratype21">“yathā aggīva sūriyova, samuddo paṭidissati. </p>
	<p class="paratype22">suppārakaṃ taṃ pucchāma, samuddo katamo ayan”ti. — gāthāya taṃ pucchiṃsu.</p>
	<p class="paratype03">mahāsattopi tesaṃ anantaragāthāya kathesi — </p>
	<p class="paratype40">111<b>.</b> </p>
	<p class="paratype21">“kurukacchā payātānaṃ, vāṇijānaṃ dhanesinaṃ. </p>
	<p class="paratype22">nāvāya vippanaṭṭhāya, aggimālīti vuccatī”ti.</p>
	<p class="paratype03">tasmiṃ pana samudde suvaṇṇaṃ ussannaṃ ahosi. mahāsatto purimanayeneva tatopi suvaṇṇaṃ gāhāpetvā nāvāyaṃ pakkhipāpesi. nāvā tampi samuddaṃ atikkamitvā khīraṃ viya dadhiṃ viya ca obhāsantaṃ dadhimāliṃ nāma samuddaṃ pāpuṇi. vāṇijā — </p>
	<p class="paratype40">112<b>.</b> </p>
	<p class="paratype21">“yathā dadhīva khīraṃva, samuddo paṭidissati. </p>
	<p class="paratype22">suppārakaṃ taṃ pucchāma, samuddo katamo ayan”ti. — </p>
	<p class="paratype25">gāthāya tassapi nāmaṃ pucchiṃsu.</p>
	<p class="paratype03">mahāsatto anantaragāthāya ācikkhi — </p>
	<p class="paratype40">113<b>.</b> </p>
	<p class="paratype21">“kurukacchā payātānaṃ, vāṇijānaṃ dhanesinaṃ. </p>
	<p class="paratype22">nāvāya vippanaṭṭhāya, dadhimālīti vuccatī”ti.</p>
	<p class="paratype03">tasmiṃ pana samudde rajataṃ ussannaṃ ahosi. so tampi upāyena gāhāpetvā nāvāyaṃ pakkhipāpesi . nāvā tampi samuddaṃ atikkamitvā nīlakusatiṇaṃ viya sampannasassaṃ viya ca obhāsamānaṃ nīlavaṇṇaṃ kusamāliṃ nāma samuddaṃ pāpuṇi. vāṇijā — </p>
	<p class="paratype40">114<b>.</b> </p>
	<p class="paratype21">“yathā kusova sassova, samuddo paṭidissati. </p>
	<p class="paratype22">suppārakaṃ taṃ pucchāma, samuddo katamo ayan”ti. — </p>
	<p class="paratype25">gāthāya tassapi nāmaṃ pucchiṃsu.</p>
	<p class="paratype03">so anantaragāthāya ācikkhi — </p>
	<p class="paratype40">115<b>.</b> </p>
	<p class="paratype21">“kurukacchā payātānaṃ, vāṇijānaṃ dhanesinaṃ. </p>
	<p class="paratype22">nāvāya vippanaṭṭhāya, kusamālīti vuccatī”ti.</p>
	<p class="paratype03">tasmiṃ pana samudde nīlamaṇiratanaṃ ussannaṃ ahosi. so tampi upāyeneva gāhāpetvā nāvāyaṃ pakkhipāpesi. nāvā tampi samuddaṃ atikkamitvā naḷavanaṃ viya veḷuvanaṃ viya ca khāyamānaṃ naḷamāliṃ nāma samuddaṃ pāpuṇi. vāṇijā — </p>
	<p class="paratype40">116<b>.</b> </p>
	<p class="paratype21">“yathā naḷova veḷūva, samuddo paṭidissati. </p>
	<p class="paratype22">suppārakaṃ taṃ pucchāma, samuddo katamo ayan”ti. — </p>
	<p class="paratype25">gāthāya tassapi nāmaṃ pucchiṃsu.</p>
	<p class="paratype03">mahāsatto anantaragāthāya kathesi — </p>
	<p class="paratype40">117<b>.</b> </p>
	<p class="paratype21">“kurukacchā payātānaṃ, vāṇijānaṃ dhanesinaṃ. </p>
	<p class="paratype22">nāvāya vippanaṭṭhāya, naḷamālīti vuccatī”ti.</p>
	<p class="paratype03">tasmiṃ pana samudde masāragallaṃ veḷuriyaṃ ussannaṃ ahosi. so tampi upāyena gāhāpetvā nāvāyaṃ pakkhipāpesi. aparo nayo — <b>naḷo</b>ti vicchikanaḷopi kakkaṭakanaḷopi, so rattavaṇṇo hoti. <b>veḷū</b>ti pana pavāḷassetaṃ nāmaṃ, so ca samuddo pavāḷussanno rattobhāso ahosi, tasmā “yathā naḷova veḷuvā”ti pucchiṃsu. mahāsatto tato pavāḷaṃ gāhāpesīti.</p>
	<p class="paratype03">vāṇijā naḷamāliṃ atikkantā balavāmukhasamuddaṃ nāma passiṃsu. tattha udakaṃ kaḍḍhitvā kaḍḍhitvā sabbato bhāgena uggacchati. tasmiṃ sabbato bhāgena uggate udakaṃ sabbato bhāgena chinnapapātamahāsobbho viya paññāyati, ūmiyā uggatāya ekato papātasadisaṃ hoti, bhayajanano saddo uppajjati sotāni bhindanto viya hadayaṃ phālento viya ca. taṃ disvā vāṇijā bhītatasitā — </p>
	<p class="paratype40">118<b>.</b> </p>
	<p class="paratype21">“mahabbhayo bhiṃsanako, saddo suyyatimānuso. </p>
	<p class="paratype27">yathā sobbho papātova, samuddo paṭidissati. </p>
	<p class="paratype22">suppārakaṃ taṃ pucchāma, samuddo katamo ayan”ti. — </p>
	<p class="paratype25">gāthāya tassapi nāmaṃ pucchiṃsu.</p>
	<p class="paratype03">tattha <b>suyyatimānuso</b>ti suyyati amānuso saddo. </p>
	<p class="paratype40">119<b>.</b> </p>
	<p class="paratype21">“kurukacchā payātānaṃ, vāṇijānaṃ dhanesinaṃ. </p>
	<p class="paratype22">nāvāya vippanaṭṭhāya, balavāmukhīti vuccatī”ti. — </p>
	<p class="paratype25">bodhisatto anantaragāthāya tassa nāmaṃ ācikkhitvā “tātā, imaṃ balavāmukhasamuddaṃ patvā nivattituṃ samatthā nāvā nāma natthi, ayaṃ sampattanāvaṃ nimujjāpetvā vināsaṃ pāpetī”ti āha. tañca nāvaṃ satta manussasatāni abhiruhiṃsu. te sabbe maraṇabhayabhītā ekappahāreneva avīcimhi paccamānasattā viya atikāruññaṃ ravaṃ muñciṃsu. mahāsatto “ṭhapetvā maṃ añño etesaṃ sotthibhāvaṃ kātuṃ samattho nāma natthi, saccakiriyāya tesaṃ sotthiṃ karissāmī”ti cintetvā te āmantetvā āha — “tātā, khippaṃ maṃ gandhodakena nhāpetvā ahatavatthāni nivāsāpetvā puṇṇapātiṃ sajjetvā nāvāya dhure ṭhapethā”ti. te vegena tathā kariṃsu. mahāsatto ubhohi hatthehi puṇṇapātiṃ gahetvā nāvāya dhure ṭhito saccakiriyaṃ karonto osānagāthamāha — </p>
	<p class="paratype40">120<b>.</b> </p>
	<p class="paratype21">“yato sarāmi attānaṃ, yato pattosmi viññutaṃ. </p>
	<p class="paratype27">nābhijānāmi sañcicca, ekapāṇampi hiṃsitaṃ. </p>
	<p class="paratype22">etena saccavajjena, sotthiṃ nāvā nivattatū”ti.</p>
	<p class="paratype03">tattha <b>yato</b>ti yato paṭṭhāya ahaṃ attānaṃ sarāmi, yato paṭṭhāya camhi viññutaṃ pattoti attho. <b>ekapāṇampi hiṃsita</b>nti etthantare sañcicca ekaṃ kunthakipillikapāṇampi hiṃsitaṃ nābhijānāmi. desanāmattamevetaṃ, bodhisatto pana tiṇasalākampi upādāya mayā parasantakaṃ na gahitapubbaṃ, lobhavasena paradāraṃ na olokitapubbaṃ, musā na bhāsitapubbā, tiṇaggenāpi majjaṃ na pivitapubbanti evaṃ pañcasīlavasena pana saccakiriyaṃ akāsi, katvā ca pana puṇṇapātiyā udakaṃ nāvāya dhure abhisiñci.</p>
	<p class="paratype03">cattāro māse videsaṃ pakkhandanāvā nivattitvā iddhimā viya saccānubhāvena ekadivaseneva kurukacchapaṭṭanaṃ agamāsi. gantvā ca pana thalepi aṭṭhusabhamattaṃ ṭhānaṃ pakkhanditvā nāvikassa gharadvāreyeva aṭṭhāsi. mahāsatto tesaṃ vāṇijānaṃ suvaṇṇarajatamaṇipavāḷamuttavajirāni bhājetvā adāsi. “ettakehi vo ratanehi alaṃ, mā puna samuddaṃ pavisathā”ti tesaṃ ovādaṃ datvā yāvajīvaṃ dānādīni puññāni katvā devapuraṃ pūresi. </p>
	<p class="paratype01">satthā imaṃ dhammadesanaṃ āharitvā “evaṃ, bhikkhave, pubbepi tathāgato mahāpaññoyevā”ti vatvā jātakaṃ samodhānesi — “tadā parisā buddhaparisā ahesuṃ, suppārakapaṇḍito pana ahameva ahosin”ti. </p>
	<p class="paratype06">suppārakajātakavaṇṇanā navamā. </p>
	<p class="paratype01">jātakuddānaṃ — </p>
	<p class="paratype21">mātuposaka juṇho ca, dhamma udaya pānīyo. </p>
	<p class="paratype27">yudhañcayo dasaratho, saṃvaro ca suppārako. </p>
	<p class="paratype22">ekādasanipātamhi, saṅgītā nava jātakā. </p>
	<p class="paratype06">ekādasakanipātavaṇṇanā niṭṭhitā. </p> 
</body>
</html>