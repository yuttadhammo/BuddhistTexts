<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [258] 8. mandhātujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>1. saṅkappavaggo</h4>
	<h5>[258] 8. mandhātujātakavaṇṇanā</h5>
	<p class="paratype03"><b>yāvatā candimasūriyā</b>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. so kira sāvatthiṃ piṇḍāya caramāno ekaṃ alaṅkatapaṭiyattaṃ itthiṃ disvā ukkaṇṭhi. atha naṃ bhikkhū dhammasabhaṃ ānetvā “ayaṃ, bhante, bhikkhu ukkaṇṭhito”ti satthu dassesuṃ. satthā “saccaṃ kira tvaṃ, bhikkhu, ukkaṇṭhito”ti pucchitvā “saccaṃ, bhante”ti vutte “kadā tvaṃ, bhikkhu, agāraṃ ajjhāvasamāno taṇhaṃ pūretuṃ sakkhissasi, kāmataṇhā hi nāmesā samuddo viya duppūrā, porāṇakarājāno dvisahassaparittadīpaparivāresu catūsu mahādīpesu cakkavattirajjaṃ kāretvā manussaparihāreneva cātumahārājikadevaloke rajjaṃ kāretvā tāvatiṃsadevaloke chattiṃsāya sakkānañca vasanaṭṭhāne devarajjaṃ kāretvāpi attano kāmataṇhaṃ pūretuṃ asakkontāva kālamakaṃsu, tvaṃ panetaṃ taṇhaṃ kadā pūretuṃ sakkhissasī”ti vatvā atītaṃ āhari.</p>
	<p class="paratype03">atīte paṭhamakappikesu mahāsammato nāma rājā ahosi. tassa putto rojo nāma, tassa putto vararojo nāma, tassa putto kalyāṇo nāma, tassa putto varakalyāṇo nāma, tassa putto uposatho nāma, tassa putto mandhātu nāma ahosi. so sattahi ratanehi catūhi ca iddhīhi samannāgato cakkavattirajjaṃ kāresi. tassa vāmahatthaṃ samañjitvā dakkhiṇahatthena apphoṭitakāle ākāsā dibbamegho viya jāṇuppamāṇaṃ sattaratanavassaṃ vassati, evarūpo acchariyamanusso ahosi. so caturāsīti vassasahassāni kumārakīḷaṃ kīḷi. caturāsīti vassasahassāni oparajjaṃ kāresi, caturāsīti vassasahassāni cakkavattirajjaṃ kāresi, āyuppamāṇaṃ asaṅkhyeyyaṃ ahosi.</p>
	<p class="paratype03">so ekadivasaṃ kāmataṇhaṃ pūretuṃ asakkonto ukkaṇṭhitākāraṃ dassesi. athāmaccā “kiṃ nu kho, deva, ukkaṇṭhitosī”ti pucchiṃsu. “mayhaṃ puññabale olokiyamāne idaṃ rajjaṃ kiṃ karissati, kataraṃ nu kho ṭhānaṃ ramaṇīyan”ti? “devaloko, mahārājā”ti. so cakkaratanaṃ abbhukkiritvā saddhiṃ parisāya cātumahārājikadevalokaṃ agamāsi. athassa cattāro mahārājāno dibbamālāgandhahatthā devagaṇaparivutā paccuggamanaṃ katvā taṃ ādāya cātumahārājikadevalokaṃ gantvā devarajjaṃ adaṃsu. tassa sakaparisāya parivāritasseva tasmiṃ rajjaṃ kārentassa dīgho addhā vītivatto.</p>
	<p class="paratype03">so tatthāpi taṇhaṃ pūretuṃ asakkonto ukkaṇṭhitākāraṃ dassesi, cattāro mahārājāno “kiṃ nu kho, deva, ukkaṇṭhitosī”ti pucchiṃsu. “imamhā devalokā kataraṃ ṭhānaṃ ramaṇīyan”ti. “mayaṃ, deva, paresaṃ upaṭṭhākaparisā, tāvatiṃsadevaloko ramaṇīyo”ti. mandhātā cakkaratanaṃ abbhukkiritvā attano parisāya parivuto tāvatiṃsābhimukho pāyāsi. athassa sakko devarājā dibbamālāgandhahattho devagaṇaparivuto paccuggamanaṃ katvā taṃ hatthe gahetvā “ito ehi, mahārājā”ti āha. rañño devagaṇaparivutassa gamanakāle pariṇāyakaratanaṃ cakkaratanaṃ ādāya saddhiṃ parisāya manussapathaṃ otaritvā attano nagarameva pāvisi. sakko mandhātuṃ tāvatiṃsabhavanaṃ netvā devatā dve koṭṭhāse katvā attano devarajjaṃ majjhe bhinditvā adāsi. tato paṭṭhāya dve rājāno rajjaṃ kāresuṃ. evaṃ kāle gacchante sakko saṭṭhi ca vassasatasahassāni tisso ca vassakoṭiyo āyuṃ khepetvā cavi, añño sakko nibbatti. sopi devarajjaṃ kāretvā āyukkhayena cavi. etenūpāyena chattiṃsa sakkā caviṃsu, mandhātā pana manussaparihārena devarajjaṃ kāresiyeva. </p>
	<p class="paratype01">tassa evaṃ kāle gacchante bhiyyosomattāya kāmataṇhā uppajji, so “kiṃ me upaḍḍharajjena, sakkaṃ māretvā ekarajjameva karissāmī”ti cintesi. sakkaṃ māretuṃ nāma na sakkā, taṇhā nāmesā vipattimūlā, tenassa āyusaṅkhāro parihāyi, jarā sarīraṃ pahari. manussasarīrañca nāma devaloke na bhijjati, atha so devalokā bhassitvā uyyāne otari. uyyānapālo tassa āgatabhāvaṃ rājakule nivedesi. rājakulaṃ āgantvā uyyāneyeva sayanaṃ paññapesi. rājā anuṭṭhānaseyyāya nipajji. amaccā “deva, tumhākaṃ parato kinti kathemā”ti pucchiṃsu. “mama parato tumhe imaṃ sāsanaṃ mahājanassa katheyyātha — ‘mandhātumahārājā dvisahassaparittadīpaparivāresu catūsu mahādīpesu cakkavattirajjaṃ kāretvā dīgharattaṃ cātumahārājikesu rajjaṃ kāretvā chattiṃsāya sakkānaṃ āyuppamāṇena devaloke rajjaṃ kāretvā taṇhaṃ apūretvā kālamakāsī’”ti. so evaṃ vatvā kālaṃ katvā yathākammaṃ gato.</p>
	<p class="paratype03">satthā imaṃ atītaṃ āharitvā abhisambuddho hutvā imā gāthā avoca — </p>
	<p class="paratype40">22<b>.</b> </p>
	<p class="paratype21">“yāvatā candimasūriyā, pariharanti disā bhanti virocanā. </p>
	<p class="paratype22">sabbeva dāsā mandhātu, ye pāṇā pathavissitā. </p>
	<p class="paratype40">23<b>.</b> </p>
	<p class="paratype21">“na kahāpaṇavassena, titti kāmesu vijjati. </p>
	<p class="paratype22">appassādā dukhā kāmā, iti viññāya paṇḍito. </p>
	<p class="paratype40">24<b>.</b> </p>
	<p class="paratype21">“api dibbesu kāmesu, ratiṃ so nādhigacchati. </p>
	<p class="paratype22">taṇhakkhayarato hoti, sammāsambuddhasāvako”ti.</p>
	<p class="paratype03">tattha <b>yāvatā</b>ti paricchedavacanaṃ. <b>pariharantī</b>ti yattakena paricchedena sineruṃ pariharanti. <b>disā bhantī</b>ti dasasu disāsu bhāsanti pabhāsanti. <b>virocanā</b>ti ālokakaraṇatāya virocanasabhāvā. <b>sabbeva dāsā mandhātu, ye pāṇā pathavissitā</b>ti ettake padese ye pathavinissitā pāṇā janapadavāsino manussā, sabbeva te “dāsā mayaṃ rañño mandhātussa, ayyako no rājā mandhātā”ti evaṃ upagatattā bhujissāpi samānā dāsāyeva. </p>
	<p class="paratype01"><b>na kahāpaṇavassenā</b>ti tesaṃ dāsabhūtānaṃ manussānaṃ anuggahāya yaṃ mandhātā apphoṭetvā sattaratanavassaṃ vassāpeti, taṃ idha “kahāpaṇavassan”ti vuttaṃ. <b>titti kāmesū</b>ti tenāpi kahāpaṇavassena vatthukāmakilesakāmesu titti nāma natthi, evaṃ duppūrā esā taṇhā. <b>appassādā dukhā kāmā</b>ti supinakūpamattā kāmā nāma appassādā parittasukhā, dukkhameva panettha bahutaraṃ. taṃ dukkhakkhandhasuttapariyāyena dīpetabbaṃ. <b>iti viññāyā</b>ti evaṃ jānitvā.</p>
	<p class="paratype03"><b>dibbesū</b>ti devatānaṃ paribhogesu rūpādīsu. <b>ratiṃ so</b>ti so vipassako bhikkhu dibbehi kāmehi nimantiyamānopi tesu ratiṃ nādhigacchati āyasmā samiddhi viya. <b>taṇhakkhayarato</b>ti nibbānarato. nibbānañhi āgamma taṇhā khīyati, tasmā taṃ “taṇhakkhayo”ti vuccati. tattha rato hoti abhirato. <b>sammāsambuddhasāvako</b>ti buddhassa savanante jāto bahussuto yogāvacarapuggalo.</p>
	<p class="paratype03">evaṃ satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi, aññe pana bahū sotāpattiphalādīni pāpuṇiṃsu. “tadā mandhāturājā ahameva ahosin”ti. </p>
	<p class="paratype06">mandhātujātakavaṇṇanā aṭṭhamā. </p> 
</body>
</html>