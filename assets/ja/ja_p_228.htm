<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [222] 2. cūḷanandiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>8. kāsāvavaggo</h4>
	<h5>[222] 2. cūḷanandiyajātakavaṇṇanā</h5>
	<p class="paratype03"><b>idaṃ</b> <b>tadācariyavaco</b>ti idaṃ satthā veḷuvane viharanto devadattaṃ ārabbha kathesi. ekadivasañhi bhikkhū dhammasabhāyaṃ kathaṃ samuṭṭhāpesuṃ — “āvuso, devadatto nāma kakkhaḷo pharuso sāhasiko sammāsambuddhe abhimāre payojesi, silaṃ pavijjhi, nāḷāgiriṃ payojesi, khantimettānuddayamattampissa tathāgate natthī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi devadatto kakkhaḷo pharuso nikkāruṇikoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantapadese mahānandiyo nāma vānaro ahosi, kaniṭṭhabhātiko panassa cūḷanandiyo nāma. te ubhopi asītisahassavānaraparivārā himavantapadese andhamātaraṃ paṭijaggantā vāsaṃ kappesuṃ. te mātaraṃ sayanagumbe ṭhapetvā araññaṃ pavisitvā madhurāni phalāphalāni mātuyā pesenti. āharaṇakavānarā tassā na denti, sā khudāpīḷitā aṭṭhicammāvasesā kisā ahosi. atha naṃ bodhisatto āha — “mayaṃ, amma, tumhākaṃ madhuraphalāphalāni pesema, tumhe kasmā milāyathā”ti. “tāta, nāhaṃ labhāmī”ti. bodhisatto cintesi — “mayi yūthaṃ pariharante mātā me nassissati, yūthaṃ pahāya mātaraṃyeva paṭijaggissāmī”ti. so cūḷanandiyaṃ pakkositvā “tāta, tvaṃ yūthaṃ parihara, ahaṃ mātaraṃ paṭijaggissāmī”ti āha. sopi naṃ “bhātika, mayhaṃ yūthapariharaṇena kammaṃ natthi, ahampi mātarameva paṭijaggissāmī”ti āha. iti te ubhopi ekacchandā hutvā yūthaṃ pahāya mātaraṃ gahetvā himavantā oruyha paccante nigrodharukkhe vāsaṃ kappetvā mātaraṃ paṭijaggiṃsu.</p>
	<p class="paratype03">atheko bārāṇasivāsī brāhmaṇamāṇavo takkasilāyaṃ disāpāmokkhassa ācariyassa santike sabbasippāni uggaṇhitvā “gamissāmī”ti ācariyaṃ āpucchi. ācariyo aṅgavijjānubhāvena tassa kakkhaḷapharusasāhasikabhāvaṃ ñatvā “tāta, tvaṃ kakkhaḷo pharuso sāhasiko, evarūpānaṃ na sabbakālaṃ ekasadisameva ijjhati, mahāvināsaṃ mahādukkhaṃ pāpuṇissasi, mā tvaṃ kakkhaḷo hohi, pacchānutāpanakāraṇaṃ kammaṃ mā karī”ti ovaditvā uyyojesi. so ācariyaṃ vanditvā bārāṇasiṃ gantvā gharāvāsaṃ gahetvā aññehi sippehi jīvikaṃ kappetuṃ asakkonto “dhanukoṭiṃ nissāya jīvissāmi, luddakammaṃ katvā jīvikaṃ kappessāmī”ti bārāṇasito nikkhamitvā paccantagāmake vasanto dhanukalāpasannaddho araññaṃ pavisitvā nānāmige māretvā maṃsavikkayena jīvikaṃ kappesi. so ekadivasaṃ araññe kiñci alabhitvā āgacchanto aṅgaṇapariyante ṭhitaṃ nigrodharukkhaṃ disvā “api nāmettha kiñci bhaveyyā”ti nigrodharukkhābhimukho pāyāsi.</p>
	<p class="paratype03">tasmiṃ khaṇe ubhopi te bhātaro mātaraṃ phalāni khādāpetvā purato katvā viṭapabbhantare nisinnā taṃ āgacchantaṃ disvā “kiṃ no mātaraṃ karissatī”ti sākhantare nilīyiṃsu. sopi kho sāhasikapuriso rukkhamūlaṃ āgantvā taṃ tesaṃ mātaraṃ jarādubbalaṃ andhaṃ disvā cintesi — “kiṃ me tucchahatthagamanena imaṃ makkaṭiṃ vijjhitvā gahetvā gamissāmī”ti. so tassā vijjhanatthāya dhanuṃ gaṇhi. taṃ disvā bodhisatto “tāta cūḷanandiya, eso me puriso mātaraṃ vijjhitukāmo, ahamassā jīvitadānaṃ dassāmi, tvaṃ mamaccayena mātaraṃ paṭijaggeyyāsī”ti vatvā sākhantarā nikkhamitvā “bho purisa, mā me mātaraṃ vijjhi, esā andhā jarādubbalā, ahamassā jīvitadānaṃ demi, tvaṃ etaṃ amāretvā maṃ mārehī”ti tassa paṭiññaṃ gahetvā sarassa āsannaṭṭhāne nisīdi. so nikkaruṇo bodhisattaṃ vijjhitvā pātetvā mātarampissa vijjhituṃ puna dhanuṃ sannayhi. taṃ disvā cūḷanandiyo “ayaṃ me mātaraṃ vijjhitukāmo, ekadivasampi kho me mātā jīvamānā laddhajīvitāyeva nāma hoti, jīvitadānamassā dassāmī”ti sākhantarā nikkhamitvā “bho purisa, mā me mātaraṃ vijjhi, ahamassā jīvitadānaṃ dammi, tvaṃ maṃ vijjhitvā amhe dve bhātike gahetvā amhākaṃ mātu jīvitadānaṃ dehī”ti tassa paṭiññaṃ gahetvā sarassa āsannaṭṭhāne nisīdi. so tampi vijjhitvā pātetvā “ayaṃ makkaṭī ghare dārakānaṃ bhavissatī”ti mātarampi tesaṃ vijjhitvā pātetvā tayopi kājenādāya gehābhimukho pāyāsi.</p>
	<p class="paratype03">athassa pāpapurisassa gehe asani patitvā bhariyañca dve dārake ca geheneva saddhiṃ jhāpesi, piṭṭhivaṃsathūṇamattaṃ avasissi. athassa naṃ gāmadvāreyeva eko puriso disvā taṃ pavattiṃ ārocesi. so puttadārasokena abhibhūto tasmiṃyeva ṭhāne maṃsakājañja dhanuñca chaḍḍetvā vatthaṃ pahāya naggo bāhā paggayha paridevamāno gantvā gharaṃ pāvisi. athassa sā thūṇā bhijjitvā sīse patitvā sīsaṃ bhindi, pathavī vivaraṃ adāsi, avīcito jālā uṭṭhahi. so pathaviyā giliyamāno ācariyassa ovādaṃ saritvā “imaṃ vata kāraṇaṃ disvā pārāsariyabrāhmaṇo mayhaṃ ovādamadāsī”ti paridevamāno imaṃ gāthādvayamāha — </p>
	<p class="paratype40">143<b>.</b> </p>
	<p class="paratype21">“idaṃ tadācariyavaco, pārāsariyo yadabravi. </p>
	<p class="paratype22">māsu tvaṃ akari pāpaṃ, yaṃ tvaṃ pacchā kataṃ tape. </p>
	<p class="paratype40">144<b>.</b> </p>
	<p class="paratype21">“yāni karoti puriso, tāni attani passati. </p>
	<p class="paratype21">kalyāṇakārī kalyāṇaṃ, pāpakārī ca pāpakaṃ. </p>
	<p class="paratype22">yādisaṃ vapate bījaṃ, tādisaṃ harate phalan”ti.</p>
	<p class="paratype03">tassattho — yaṃ pārāsariyo brāhmaṇo abravi — “māsu tvaṃ pāpaṃ akarī, yaṃ kataṃ pacchā tvaññeva tapeyyā”ti, idaṃ taṃ ācariyassa vacanaṃ. yāni kāyavacīmanodvārehi kammāni puriso karoti, tesaṃ vipākaṃ paṭilabhanto tāniyeva attani passati. kalyāṇakammakārī kalyāṇaṃ phalamanubhoti, pāpakārī ca pāpakameva hīnaṃ lāmakaṃ aniṭṭhaphalaṃ anubhoti. lokasmimpi hi yādisaṃ vapate bījaṃ, tādisaṃ harate phalaṃ, bījānurūpaṃ bījānucchavikameva phalaṃ harati gaṇhāti anubhavatīti. iti so paridevanto pathaviṃ pavisitvā avīcimahāniraye nibbatti.</p>
	<p class="paratype03">satthā “na, bhikkhave, devadatto idāneva, pubbepi kakkhaḷo pharuso nikkāruṇikoyevā”ti vatvā imaṃ dhammadesanaṃ āharitvā jātakaṃ samodhānesi — “tadā luddakapuriso devadatto ahosi, disāpāmokkho ācariyo sāriputto, cūḷanandiyo ānando, mātā mahāpajāpatigotamī, mahānandiyo pana ahameva ahosin”ti. </p>
	<p class="paratype06">cūḷanandiyajātakavaṇṇanā dutiyā. </p> 
</body>
</html>