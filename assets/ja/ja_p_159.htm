<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [153] 3. sūkarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>1. daḷhavaggo</h4>
	<h5>[153] 3. sūkarajātakavaṇṇanā</h5>
	<p class="paratype03"><b>catuppado ahaṃ, sammā</b>ti idaṃ satthā jetavane viharanto aññataraṃ mahallakattheraṃ ārabbha kathesi. ekasmiñhi divase rattiṃ dhammassavane vattamāne satthari gandhakuṭidvāre ramaṇīye sopānaphalake ṭhatvā bhikkhusaṅghassa sugatovādaṃ datvā gandhakuṭiṃ paviṭṭhe dhammasenāpati satthāraṃ vanditvā attano pariveṇaṃ agamāsi. mahāmoggallānopi pariveṇameva gantvā muhuttaṃ vissamitvā therassa santikaṃ āgantvā pañhaṃ pucchi, pucchitapucchitaṃ dhammasenāpati gaganatale puṇṇacandaṃ uṭṭhāpento viya vissajjetvā pākaṭamakāsi. catassopi parisā dhammaṃ suṇamānā nisīdiṃsu. tattheko mahallakatthero cintesi — “sacāhaṃ imissā parisāya majjhe sāriputtaṃ āluḷento pañhaṃ pucchissāmi, ayaṃ me parisā ‘bahussuto ayan’ti ñatvā sakkārasammānaṃ karissatī”ti parisantarā uṭṭhāya theraṃ upasaṅkamitvā ekamantaṃ ṭhatvā “āvuso sāriputta, mayampi taṃ ekaṃ pañhaṃ pucchāma, amhākampi okāsaṃ karohi, dehi me vinicchayaṃ āvedhikāya vā nivedhikāya vā niggahe vā paggahe vā visese vā paṭivisese vā”ti āha. thero taṃ oloketvā “ayaṃ mahallako icchācāre ṭhito tuccho na kiñci jānātī”ti tena saddhiṃ akathetvāva lajjamāno bījaniṃ ṭhapetvā āsanā otaritvā pariveṇaṃ pāvisi, moggallānattheropi attano pariveṇameva agamāsi.</p>
	<p class="paratype03">manussā uṭṭhāya “gaṇhathetaṃ tucchamahallakaṃ, madhuradhammassavanaṃ no sotuṃ na adāsī”ti anubandhiṃsu. so palāyanto vihārapaccante bhinnapadarāya vaccakuṭiyā patitvā gūthamakkhito aṭṭhāsi. manussā taṃ disvā vippaṭisārino hutvā satthu santikaṃ agamaṃsu. satthā te disvā “kiṃ upāsakā avelāya āgatatthā”ti pucchi, manussā tamatthaṃ ārocesuṃ. satthā “na kho upāsakā idānevesa mahallako uppilāvito hutvā attano balaṃ ajānitvā mahābalehi saddhiṃ payojetvā gūthamakkhito jāto, pubbepesa uppilāvito hutvā attano balaṃ ajānitvā mahābalehi saddhiṃ payojetvā gūthamakkhito ahosī”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sīho hutvā himavantapadese pabbataguhāya vāsaṃ kappesi. tassā avidūre ekaṃ saraṃ nissāya bahū sūkarā nivāsaṃ kappesuṃ. tameva saraṃ nissāya tāpasāpi paṇṇasālāsu vāsaṃ kappesuṃ. athekadivasaṃ sīho mahiṃsavāraṇādīsu aññataraṃ vadhitvā yāvadatthaṃ maṃsaṃ khāditvā taṃ saraṃ otaritvā pānīyaṃ pivitvā uttari. tasmiṃ khaṇe eko thūlasūkaro taṃ saraṃ nissāya gocaraṃ gaṇhāti. sīho taṃ disvā “aññaṃ ekadivasaṃ imaṃ khādissāmi, maṃ kho pana disvā puna na āgaccheyyā”ti tassa anāgamanabhayena sarato uttaritvā ekena passena gantuṃ ārabhi. sūkaro oloketvā “esa maṃ disvā mama bhayena upagantuṃ asakkonto bhayena palāyati, ajja mayā iminā sīhena saddhiṃ payojetuṃ vaṭṭatī”ti sīsaṃ ukkhipitvā taṃ yuddhatthāya avhayanto paṭhamaṃ gāthamāha — </p>
	<p class="paratype40">5<b>.</b> </p>
	<p class="paratype21">“catuppado ahaṃ samma, tvampi samma catuppado. </p>
	<p class="paratype22">ehi samma nivattassu, kiṃ nu bhīto palāyasī”ti.</p>
	<p class="paratype03">sīho tassa kathaṃ sutvā “samma sūkara, ajja amhākaṃ tayā saddhiṃ saṅgāmo natthi, ito pana sattame divase imasmiṃyeva ṭhāne saṅgāmo hotū”ti vatvā pakkāmi. sūkaro “sīhena saddhiṃ saṅgāmessāmī”ti haṭṭhapahaṭṭho taṃ pavattiṃ ñātakānaṃ ārocesi. te tassa kathaṃ sutvā bhītatasitā “idāni tvaṃ sabbepi amhe nāsessasi, attano balaṃ ajānitvā sīhena saddhiṃ saṅgāmaṃ kattukāmoti, sīho āgantvā sabbepi amhe jīvitakkhayaṃ pāpessati, sāhasikakammaṃ mā karī”ti āhaṃsu. sopi bhītatasito “idāni kiṃ karomī”ti pucchi. sūkarā “samma, tvaṃ etesaṃ tāpasānaṃ uccārabhūmiṃ gantvā pūtigūthe satta divasāni sarīraṃ parivaṭṭetvā sukkhāpetvā sattame divase sarīraṃ ussāvabindūhi temetvā sīhassa āgamanato purimataraṃ gantvā vātayogaṃ ñatvā uparivāte tiṭṭha, sucijātiko sīho tava sarīragandhaṃ ghāyitvā tuyhaṃ jayaṃ datvā gamissatī”ti āhaṃsu. so tathā katvā sattame divase tattha aṭṭhāsi. sīho tassa sarīragandhaṃ ghāyitvā gūthamakkhitabhāvaṃ ñatvā “samma sūkara, sundaro te leso cintito, sace tvaṃ gūthamakkhito nābhavissa, idheva taṃ jīvitakkhayaṃ apāpessaṃ, idāni pana te sarīraṃ neva mukhena ḍaṃsituṃ, na pādena paharituṃ sakkā, jayaṃ te dammī”ti vatvā dutiyaṃ gāthamāha — </p>
	<p class="paratype40">6<b>.</b> </p>
	<p class="paratype21">“asuci pūtilomosi, duggandho vāsi sūkara. </p>
	<p class="paratype22">sace yujjitukāmosi, jayaṃ samma dadāmi te”ti.</p>
	<p class="paratype03">tattha <b>pūtilomo</b>ti mīḷhamakkhitattā duggandhalomo. <b>duggandho vāsī</b>ti aniṭṭhajegucchapaṭikūlagandho hutvā vāyasi. <b>jayaṃ, samma, dadāmi te</b>ti “tuyhaṃ jayaṃ demi, ahaṃ parājito, gaccha tvan”ti vatvā sīho tatova nivattitvā gocaraṃ gahetvā sare pānīyaṃ pivitvā pabbataguhameva gato. sūkaropi “sīho me jito”ti ñātakānaṃ ārocesi . te bhītatasitā “puna ekadivasaṃ āgacchanto sīho sabbeva amhe jīvitakkhayaṃ pāpessatī”ti palāyitvā aññattha agamaṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā sūkaro mahallako ahosi, sīho pana ahameva ahosin”ti. </p>
	<p class="paratype06">sūkarajātakavaṇṇanā tatiyā. </p> 
</body>
</html>