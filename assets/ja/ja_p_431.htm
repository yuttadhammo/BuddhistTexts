<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [425] 9. aṭṭhānajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>8. aṭṭhakanipāto</h3>
	<h4>[425] 9. aṭṭhānajātakavaṇṇanā</h4>
	<p class="paratype03"><b>gaṅgā kumudinī</b>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. tañhi bhikkhuṃ satthā “saccaṃ kira tvaṃ bhikkhu ukkaṇṭhitosī”ti pucchitvā “saccaṃ, bhante”ti vutte “kiṃkāraṇā”ti vatvā “kilesavasenā”ti vutte “bhikkhu mātugāmo nāma akataññū mittadubbhī avissāsanīyo. atīte paṇḍitā devasikaṃ sahassaṃ dentāpi mātugāmaṃ tosetuṃ nāsakkhiṃsu. sā ekadivasamattaṃ sahassaṃ alabhitvāva te gīvāyaṃ gāhāpetvā nīharāpesi, evaṃ akataññū mātugāmo, mā tassa kāraṇā kilesavasaṃ gacchā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente tassa ca putto brahmadattakumāro, bārāṇasiseṭṭhino ca putto mahādhanakumāro nāma. te ubhopi sahapaṃsukīḷakā sahāyakā ahesuṃ, ekācariyakuleyeva sippaṃ gaṇhiṃsu. rājakumāro pitu accayena rajje patiṭṭhāsi, seṭṭhiputtopissa santikeyeva ahosi. bārāṇasiyañca ekā nagarasobhiṇī vaṇṇadāsī abhirūpā ahosi sobhaggappattā. seṭṭhiputto devasikaṃ sahassaṃ datvā niccakāle tāyeva saddhiṃ abhiramanto pitu accayena seṭṭhiṭṭhānaṃ labhitvāpi na taṃ vijahi, tatheva devasikaṃ sahassaṃ datvā abhirami. seṭṭhiputto divasassa tayo vāre rājupaṭṭhānaṃ gacchati. athassa ekadivasaṃ rājupaṭṭhānaṃ gatassa raññā saddhiṃ samullapantasseva sūriyo atthaṅgami, andhakāraṃ jātaṃ. so rājakulā nikkhamitvā “idāni gehaṃ gantvā āgamanavelā natthi, nagarasobhiṇiyāyeva gehaṃ gamissāmī”ti upaṭṭhāke uyyojetvā ekakova tassā gehaṃ pāvisi. atha naṃ sā disvā “ayyaputta, sahassaṃ ābhatan”ti āha. “bhadde, ahaṃ ajjeva ativikālo jāto, tasmā gehaṃ agantvā manusse uyyojetvā ekakova paviṭṭhosmi, sve pana te dve sahassāni dassāmī”ti.</p>
	<p class="paratype03">sā cintesi “sacāhaṃ ajja okāsaṃ karissāmi, aññesupi divasesu tucchahatthakova āgamissati, evaṃ me dhanaṃ parihāyissati, na dānissa okāsaṃ karissāmī”ti. atha naṃ evamāha “sāmi, mayaṃ vaṇṇadāsiyo nāma, amhākaṃ sahassaṃ adatvā keḷi nāma natthī”ti. “bhadde, sve diguṇaṃ āharissāmī”ti punappunaṃ yāci. nagarasobhiṇī dāsiyo āṇāpesi “etassa idha ṭhatvā maṃ oloketuṃ mā adattha, gīvāyaṃ taṃ gahetvā nīharitvā dvāraṃ pidahathā”ti. taṃ sutvā dāsiyo tathā kariṃsu. atha so cintesi “ahaṃ imāya saddhiṃ asītikoṭidhanaṃ khādiṃ, sā maṃ ekadivasaṃ tucchahatthaṃ disvā gīvāyaṃ gahetvā nīharāpesi, aho mātugāmo nāma pāpo nillajjo akataññū mittadubbhī”ti. so mātugāmassa aguṇaṃ anussarantova virajji, paṭikūlasaññaṃ paṭilabhi, gharāvāsepi ukkaṇṭhito “kiṃ me gharāvāsena, ajjeva nikkhamitvā pabbajissāmī”ti puna gehaṃ agantvā rājānampi adisvāva nagarā nikkhamitvā araññaṃ pavisitvā gaṅgātīre assamaṃ māpetvā isipabbajjaṃ pabbajitvā jhānābhiññāyo uppādetvā vanamūlaphalāhāro tattha vāsaṃ kappesi.</p>
	<p class="paratype03">rājā taṃ apassanto “kahaṃ mama sahāyo”ti pucchi. nagarasobhiṇiyāpi katakammaṃ sakalanagare pākaṭaṃ jātaṃ. athassa tamatthaṃ ācikkhitvā “iti te deva, sahāyo lajjāya gharampi agantvā araññaṃ pavisitvā pabbajito bhavissatī”ti āhaṃsu. rājā taṃ sutvā nagarasobhiṇiṃ pakkosāpetvā “saccaṃ kira tvaṃ ekadivasaṃ sahassaṃ alabhitvā mama sahāyaṃ gīvāyaṃ gāhāpetvā nīharāpesī”ti pucchi. “saccaṃ, devā”ti. “pāpe jammī, sīghaṃ mama sahāyassa gataṭṭhānaṃ gantvā taṃ ānehi, no ce ānessasi, jīvitaṃ te natthī”ti. sā rañño vacanaṃ sutvā bhītā rathaṃ āruyha mahantena parivārena nagarā nikkhamitvā tassa vasanaṭṭhānaṃ pariyesantī sutavasena taṃ ṭhānaṃ sutvā tattha gantvā vanditvā “ayya, mayā andhabālabhāvena kataṃ dosaṃ khamatha, ahaṃ na punevaṃ karissāmī”ti yācitvā “sādhu, khamāmi te, natthi me tayi āghāto”ti vutte “sace me khamatha, mayā saddhiṃ rathaṃ abhiruhatha, nagaraṃ gacchissāma, gatakāle yaṃ mama ghare dhanaṃ atthi, sabbaṃ dassāmī”ti āha. so tassā vacanaṃ sutvā “bhadde, idāni tayā saddhiṃ gantuṃ na sakkā, yadā pana imasmiṃ loke yena na bhavitabbaṃ, taṃ bhavissati, api nāma tadā gaccheyyan”ti vatvā paṭhamaṃ gāthamāha — </p>
	<p class="paratype40">77<b>.</b> </p>
	<p class="paratype21">“gaṅgā kumudinī santā, saṅkhavaṇṇā ca kokilā. </p>
	<p class="paratype22">jambū tālaphalaṃ dajjā, atha nūna tadā siyā”ti.</p>
	<p class="paratype03">tassattho — bhadde, yathā hi kumudasarā kumudehi sañchannā tiṭṭhanti, tatheva sace sakalāpi mahāgaṅgā kumudinī sīghasotaṃ pahāya santā upasantā siyā, sabbe kokilā ca saṅkhavaṇṇā bhaveyyuṃ, sabbo jamburukkho ca tālaphalaṃ dadeyya. <b>atha nūna tadā siyā</b>ti atha tādise kāle amhākampi samāgamo nūna siyā, bhaveyya nāmāti vuttaṃ hoti. </p>
	<p class="paratype01">evañca vatvā punapi tāya “ehi, ayya, gacchāmā”ti vutte “gacchissāmā”ti vatvā “kasmiṃ kāle”ti vutte “asukasmiñca asukasmiñcā”ti vatvā sesagāthā abhāsi — </p>
	<p class="paratype40">78<b>.</b> </p>
	<p class="paratype21">“yadā kacchapalomānaṃ, pāvāro tividho siyā. </p>
	<p class="paratype22">hemantikaṃ pāvuraṇaṃ, atha nūna tadā siyā. </p>
	<p class="paratype40">79<b>.</b> </p>
	<p class="paratype21">“yadā makasapādānaṃ, aṭṭālo sukato siyā. </p>
	<p class="paratype22">daḷho ca avikampī ca, atha nūna tadā siyā. </p>
	<p class="paratype40">80<b>.</b> </p>
	<p class="paratype21">“yadā sasavisāṇānaṃ, nisseṇī sukatā siyā. </p>
	<p class="paratype22">saggassārohaṇatthāya, atha nūna tadā siyā. </p>
	<p class="paratype40">81<b>.</b> </p>
	<p class="paratype21">“yadā nisseṇimāruyha, candaṃ khādeyyu mūsikā. </p>
	<p class="paratype22">rāhuñca paripāteyyuṃ, atha nūna tadā siyā. </p>
	<p class="paratype40">82<b>.</b> </p>
	<p class="paratype21">“yadā surāghaṭaṃ pitvā, makkhikā gaṇacāriṇī. </p>
	<p class="paratype22">aṅgāre vāsaṃ kappeyyuṃ, atha nūna tadā siyā. </p>
	<p class="paratype40">83<b>.</b> </p>
	<p class="paratype21">“yadā bimboṭṭhasampanno, gadrabho sumukho siyā. </p>
	<p class="paratype22">kusalo naccagītassa, atha nūna tadā siyā. </p>
	<p class="paratype40">84<b>.</b> </p>
	<p class="paratype21">“yadā kākā ulūkā ca, mantayeyyuṃ rahogatā. </p>
	<p class="paratype22">aññamaññaṃ pihayyeyyuṃ, atha nūna tadā siyā. </p>
	<p class="paratype40">85<b>.</b> </p>
	<p class="paratype21">“yadā muḷālapattānaṃ, chattaṃ thirataraṃ siyā. </p>
	<p class="paratype22">vassassa paṭighātāya, atha nūna tadā siyā. </p>
	<p class="paratype40">86<b>.</b> </p>
	<p class="paratype21">“yadā kulako sakuṇo, pabbataṃ gandhamādanaṃ. </p>
	<p class="paratype22">tuṇḍenādāya gaccheyya, atha nūna tadā siyā. </p>
	<p class="paratype40">87<b>.</b> </p>
	<p class="paratype21">“yadā sāmuddikaṃ nāvaṃ, sayantaṃ savaṭākaraṃ. </p>
	<p class="paratype22">ceṭo ādāya gaccheyya, atha nūna tadā siyā”ti.</p>
	<p class="paratype03">tattha <b>tividho</b>ti eko kacchapalomamayena pupphena, eko tūlena, eko ubhayenāti evaṃ tippakāro. <b>hemantikaṃ pāvuraṇa</b>nti himapātasamaye pāvuraṇāya bhavituṃ samattho. <b>atha nūna tadā siyā</b>ti atha tasmiṃ kāle mama tayā saddhiṃ ekaṃseneva saṃsaggo siyā. evaṃ sabbattha pacchimapadaṃ yojetabbaṃ. <b>aṭṭālo sukato</b>ti abhiruhitvā yujjhantaṃ purisasataṃ dhāretuṃ yathā sakkoti, evaṃ sukato. <b>paripāteyyu</b>nti palāpeyyuṃ. <b>aṅgāre</b>ti vītaccikaṅgārasanthare. <b>vāsaṃ kappeyyu</b>nti ekekaṃ surāghaṭaṃ pivitvā mattā vaseyyuṃ. <b>bimboṭṭhasampanno</b>ti bimbaphalasadisehi oṭṭhehi samannāgato. <b>sumukho</b>ti suvaṇṇāadāsasadiso mukho. <b>pihayeyyu</b>nti aññamaññassa sampattiṃ icchantā pihayeyyuṃ pattheyyuṃ. <b>muḷālapattāna</b>nti saṇhānaṃ muḷālagacchapattānaṃ. <b>kulako</b>ti eko khuddakasakuṇo. <b>sāmuddika</b>nti samuddapakkhandanamahānāvaṃ. <b>sayantaṃ savaṭākara</b>nti yantena ceva vaṭākarena ca saddhiṃ sabbasambhārayuttaṃ. <b>ceṭo ādāyā</b>ti yadā evarūpaṃ nāvaṃ khuddako gāmadārako hatthena gahetvā gaccheyyāti attho.</p>
	<p class="paratype03">iti mahāsatto iminā aṭṭhānaparikappena ekādasa gāthā abhāsi. taṃ sutvā nagarasobhiṇī mahāsattaṃ khamāpetvā nagaraṃ gantvā rañño taṃ kāraṇaṃ ārocetvā attano jīvitaṃ yācitvā gaṇhi.</p>
	<p class="paratype03">satthā imaṃ dhammadesanaṃ āharitvā “evaṃ bhikkhu mātugāmo nāma akataññū mittadubbhī”ti vatvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. tadā rājā ānando ahosi, tāpaso pana ahameva ahosinti. </p>
	<p class="paratype06">aṭṭhānajātakavaṇṇanā navamā. </p> 
</body>
</html>