<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [521] 1. tesakuṇajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>17. cattālīsanipāto</h3>
	<h4>[521] 1. tesakuṇajātakavaṇṇanā</h4>
	<p class="paratype03"><b>vessantaraṃ</b> <b>taṃ pucchāmī</b>ti idaṃ satthā jetavane viharanto kosalarañño ovādavasena kathesi. tañhi rājānaṃ dhammassavanatthāya āgataṃ satthā āmantetvā “mahārāja, raññā nāma dhammena rajjaṃ kāretabbaṃ, yasmiñhi samaye rājāno adhammikā honti, rājayuttāpi tasmiṃ samaye adhammikā hontī”ti catukkanipāte (a. ni. 4.70) āgatasuttanayena ovaditvā agatigamane agatiagamane ca ādīnavañca ānisaṃsañca kathetvā “supinakūpamā kāmā”tiādinā nayena kāmesu ādīnavaṃ vitthāretvā, “mahārāja, imesañhi sattānaṃ — </p>
	<p class="paratype21">‘maccunā saṅgaro natthi, lañjaggāho na vijjati. </p>
	<p class="paratype22">yuddhaṃ natthi jayo natthi, sabbe maccuparāyaṇā’.</p>
	<p class="paratype03">tesaṃ paralokaṃ gacchantānaṃ ṭhapetvā attanā kataṃ kalyāṇakammaṃ aññā patiṭṭhā nāma natthi. evaṃ ittarapaccupaṭṭhānaṃ avassaṃ pahātabbaṃ, na yasaṃ nissāya pamādaṃ kātuṃ vaṭṭati, appamatteneva hutvā dhammena rajjaṃ kāretuṃ vaṭṭati. porāṇakarājāno anuppannepi buddhe paṇḍitānaṃ ovāde ṭhatvā dhammena rajjaṃ kāretvā devanagaraṃ pūrayamānā gamiṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatto rajjaṃ kārento aputtako ahosi, patthentopi puttaṃ vā dhītaraṃ vā na labhi. so ekadivasaṃ mahantena parivārena uyyānaṃ gantvā divasabhāgaṃ uyyāne kīḷitvā maṅgalasālarukkhamūle sayanaṃ attharāpetvā thokaṃ niddāyitvā pabuddho sālarukkhaṃ oloketvā tattha sakuṇakulāvakaṃ passi, saha dassanenevassa sineho uppajji. so ekaṃ purisaṃ pakkosāpetvā “imaṃ rukkhaṃ abhiruhitvā etasmiṃ kulāvake kassaci atthitaṃ vā natthitaṃ vā jānāhī”ti āha. so “sādhu, devā”ti vatvā abhiruhitvā tattha tīṇi aṇḍakāni disvā rañño ārocesi. rājā “tena hi etesaṃ upari nāsavātaṃ mā vissajjesī”ti vatvā “caṅkoṭake kappāsapicuṃ attharitvā tattheva tāni aṇḍakāni ṭhapetvā saṇikaṃ otarāhī”ti otārāpetvā caṅkoṭakaṃ hatthena gahetvā “katarasakuṇaṇḍakāni nāmetānī”ti amacce pucchi. te “mayaṃ na jānāma, nesādā jānissantī”ti vadiṃsu. rājā nesāde pakkosāpetvā pucchi. nesādā, “mahārāja, tesu ekaṃ ulūkāṇḍaṃ, ekaṃ sālikāaṇḍaṃ, ekaṃ suvakāṇḍan”ti kathayiṃsu. kiṃ pana ekasmiṃ kulāvake tiṇṇaṃ sakuṇikānaṃ aṇḍāni hontīti. āma, deva, paripanthe asati sunikkhittāni na nassantīti. rājā tussitvā “ime mama puttā bhavissantī”ti tāni tīṇi aṇḍāni tayo amacce paṭicchāpetvā “ime mayhaṃ puttā bhavissanti, tumhe sādhukaṃ paṭijaggitvā aṇḍakosato nikkhantakāle mamāroceyyāthā”ti āha. te tāni sādhukaṃ rakkhiṃsu.</p>
	<p class="paratype03">tesu paṭhamaṃ ulūkāṇḍaṃ bhijji. amacco ekaṃ nesādaṃ pakkosāpetvā “tvaṃ itthibhāvaṃ vā purisabhāvaṃ vā jānāhī”ti vatvā tena taṃ vīmaṃsitvā “puriso”ti vutte rājānaṃ upasaṅkamitvā “putto te, deva, jāto”ti āha. rājā tuṭṭho tassa bahuṃ dhanaṃ datvā “puttakaṃ me sādhukaṃ paṭijagga, ‘vessantaro’ti cassa nāmaṃ karohī”ti vatvā uyyojesi. so tathā akāsi. tato katipāhaccayena sālikāaṇḍaṃ bhijji. sopi amacco taṃ nesādena vīmaṃsāpetvā “itthī”ti sutvā rañño santikaṃ gantvā “dhītā te, deva, jātā”ti āha. rājā tuṭṭho tassapi bahuṃ dhanaṃ datvā “dhītaraṃ me sādhukaṃ paṭijagga, ‘kuṇḍalinī’ti cassā nāmaṃ karohī”ti vatvā uyyojesi. sopi tathā akāsi. puna katipāhaccayena suvakāṇḍaṃ bhijji. sopi amacco nesādena taṃ vīmaṃsitvā “puriso”ti vutte rañño santikaṃ gantvā “putto te, deva, jāto”ti āha. rājā tuṭṭho tassapi bahuṃ dhanaṃ datvā “puttassa me mahantena parivārena maṅgalaṃ katvā ‘jambuko’tissa nāmaṃ karohī”ti vatvā uyyojesi. sopi tathā akāsi. te tayopi sakuṇā tiṇṇaṃ amaccānaṃ gehesu rājakumāraparihāreneva vaḍḍhanti. rājā “mama putto, mama dhītā”ti voharati. athassa amaccā aññamaññaṃ avahasanti “passatha, bho, rañño kiriyaṃ, tiracchānagatepi ‘putto me, dhītā me’ti vadanto vicaratī”ti.</p>
	<p class="paratype03">taṃ sutvā rājā cintesi — “ime amaccā etesaṃ mama puttānaṃ paññāsampadaṃ na jānanti, pākaṭaṃ nesaṃ karissāmī”ti. athekaṃ amaccaṃ vessantarassa santikaṃ pesesi — “tumhākaṃ pitā pañhaṃ pucchitukāmo, kadā kira āgantvā pucchatū”ti. so amacco gantvā vessantaraṃ vanditvā taṃ sāsanaṃ ārocesi. taṃ sutvā vessantaro attano paṭijaggakaṃ amaccaṃ pakkositvā “mayhaṃ kira pitā maṃ pañhaṃ pucchitukāmo, tassa idhāgatassa sakkāraṃ kātuṃ vaṭṭati, kadā āgacchatū”ti pucchi. amacco “ito sattame divase tava pitā āgacchatū”ti āha. taṃ sutvā vessantaro “pitā me ito sattame divase āgacchatū”ti vatvā uyyojesi. so āgantvā rañño ācikkhi. rājā sattame divase nagare bheriṃ carāpetvā puttassa nivesanaṃ agamāsi. vessantaro rañño mahantaṃ sakkāraṃ kāresi, antamaso dāsakammakārānampi sakkāraṃ kāresi. rājā vessantarasakuṇassa gehe bhuñjitvā mahantaṃ yasaṃ anubhavitvā sakaṃ nivesanaṃ āgantvā rājaṅgaṇe mahantaṃ maṇḍapaṃ kārāpetvā nagare bheriṃ carāpetvā alaṅkatamaṇḍapamajjhe mahājanaparivāro nisīditvā “vessantaraṃ ānetū”ti amaccassa santikaṃ pesesi. amacco vessantaraṃ suvaṇṇapīṭhe nisīdāpetvā ānesi. vessantarasakuṇo pitu aṅke nisīditvā pitarā saha kīḷitvā gantvā tattheva suvaṇṇapīṭhe nisīdi. atha naṃ rājā mahājanamajjhe rājadhammaṃ pucchanto paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“vessantaraṃ taṃ pucchāmi, sakuṇa bhaddamatthu te. </p>
	<p class="paratype22">rajjaṃ kāretukāmena, kiṃ su kiccaṃ kataṃ varan”ti.</p>
	<p class="paratype03">tattha <b>sakuṇā</b>ti taṃ ālapati. <b>kiṃ sū</b>ti kataraṃ kiccaṃ kataṃ varaṃ uttamaṃ hoti, kathehi me, tāta, sakalaṃ rājadhammanti evaṃ kira taṃ so pucchi.</p>
	<p class="paratype03">taṃ sutvā vessantaro pañhaṃ akathetvāva rājānaṃ tāva pamādena codento dutiyaṃ gāthamāha — </p>
	<p class="paratype40">2<b>.</b> </p>
	<p class="paratype21">“cirassaṃ vata maṃ tāto, kaṃso bārāṇasiggaho. </p>
	<p class="paratype22">pamatto appamattaṃ maṃ, pitā puttaṃ acodayī”ti.</p>
	<p class="paratype03">tattha <b>tāto</b>ti pitā. <b>kaṃso</b>ti idaṃ tassa nāmaṃ. <b>bārāṇasiggaho</b>ti catūhi saṅgahavatthūhi bārāṇasiṃ saṅgahetvā vattanto. <b>pamatto</b>ti evarūpānaṃ paṇḍitānaṃ santike vasanto pañhassa apucchanena pamatto. <b>appamattaṃ ma</b>nti sīlādiguṇayogena maṃ appamattaṃ. <b>pitā</b>ti posakapitā. <b>acodayī</b>ti amaccehi “tiracchānagate putte katvā voharatī”ti avahasiyamāno pamādaṃ āpajjitvā cirassaṃ ajja codesi, pañhaṃ pucchīti vadati.</p>
	<p class="paratype03">evaṃ so imāya gāthāya codetvā “mahārāja, raññā nāma tīsu dhammesu ṭhatvā dhammena rajjaṃ kāretabban”ti vatvā rājadhammaṃ kathento imā gāthāyo āha — </p>
	<p class="paratype40">3<b>.</b> </p>
	<p class="paratype21">“paṭhameneva vitathaṃ, kodhaṃ hāsaṃ nivāraye. </p>
	<p class="paratype22">tato kiccāni kāreyya, taṃ vataṃ āhu khattiya. </p>
	<p class="paratype40">4<b>.</b> </p>
	<p class="paratype21">“yaṃ tvaṃ tāta tapokammaṃ, pubbe katamasaṃsayaṃ. </p>
	<p class="paratype22">ratto duṭṭho ca yaṃ kayirā, na taṃ kayirā tato puna. </p>
	<p class="paratype40">5<b>.</b> </p>
	<p class="paratype21">“khattiyassa pamattassa, raṭṭhasmiṃ raṭṭhavaḍḍhana. </p>
	<p class="paratype22">sabbe bhogā vinassanti, rañño taṃ vuccate aghaṃ. </p>
	<p class="paratype40">6<b>.</b> </p>
	<p class="paratype21">“sirī tāta alakkhī ca, pucchitā etadabravuṃ. </p>
	<p class="paratype22">uṭṭhānavīriye pose, ramāhaṃ anusūyake. </p>
	<p class="paratype40">7<b>.</b> </p>
	<p class="paratype21">“usūyake duhadaye, purise kammadussake. </p>
	<p class="paratype22">kāḷakaṇṇī mahārāja, ramati cakkabhañjanī. </p>
	<p class="paratype40">8<b>.</b> </p>
	<p class="paratype21">“so tvaṃ sabbe suhadayo, sabbesaṃ rakkhito bhava. </p>
	<p class="paratype22">alakkhiṃ nuda mahārāja, lakkhyā bhava nivesanaṃ. </p>
	<p class="paratype40">9<b>.</b> </p>
	<p class="paratype21">“sa lakkhīdhitisampanno, puriso hi mahaggato. </p>
	<p class="paratype22">amittānaṃ kāsipati, mūlaṃ aggañca chindati. </p>
	<p class="paratype40">10<b>.</b> </p>
	<p class="paratype21">“sakkopi hi bhūtapati, uṭṭhāne nappamajjati. </p>
	<p class="paratype22">sa kalyāṇe dhitiṃ katvā, uṭṭhāne kurute mano. </p>
	<p class="paratype40">11<b>.</b> </p>
	<p class="paratype21">“gandhabbā pitaro devā, sājīvā honti tādino. </p>
	<p class="paratype22">uṭṭhāhato appamajjato, anutiṭṭhanti devatā. </p>
	<p class="paratype40">12<b>.</b> </p>
	<p class="paratype21">“so appamatto akkuddho, tāta kiccāni kāraya. </p>
	<p class="paratype22">vāyamassu ca kiccesu, nālaso vindate sukhaṃ. </p>
	<p class="paratype40">13<b>.</b> </p>
	<p class="paratype21">“tattheva te vattapadā, esāva anusāsanī. </p>
	<p class="paratype22">alaṃ mitte sukhāpetuṃ, amittānaṃ dukhāya cā”ti.</p>
	<p class="paratype03">tattha <b>paṭhameneva vitatha</b>nti, tāta, rājā nāma āditova musāvādaṃ nivāraye. musāvādino hi rañño raṭṭhaṃ nirojaṃ hoti, pathaviyā ojā kammakaraṇaṭṭhānato sattaratanamattaṃ heṭṭhā bhassati, tato āhāre vā telamadhuphāṇitādīsu vā osadhesu ojā na hoti. nirojāhārabhojanā manussā bahvābādhā honti, raṭṭhe thalajalapathesu āyo nuppajjati, tasmiṃ anuppajjante rājāno duggatā honti. te sevake saṅgaṇhituṃ na sakkonti, asaṅgahitā sevakā rājānaṃ garucittena na olokenti. evaṃ, tāta, musāvādo nāmesa nirojo, na so jīvitahetupi kātabbo, saccaṃ pana sādutaraṃ rasānanti tadeva paṭiggahetabbaṃ. apica musāvādo nāma guṇaparidhaṃsako vipattipariyosāno, dutiyacittavāre avīciparāyaṇaṃ karoti. imasmiṃ panatthe “dhammo have hato hantī”ti <b>cetiyajātakaṃ</b> (jā. 1.8.45 ādayo) kathetabbaṃ.</p>
	<p class="paratype03"><b>kodha</b>nti, tāta, rājā nāma paṭhamameva kujjhanalakkhaṇaṃ kodhampi nivāreyya. tāta, aññesañhi kodho khippaṃ matthakaṃ na pāpuṇāti, rājūnaṃ pāpuṇāti. rājāno nāma vācāvudhā kujjhitvā olokitamattenāpi paraṃ vināsenti, tasmā raññā aññehi manussehi atirekataraṃ nikkodhena bhavitabbaṃ, khantimettānuddayāsampannena attano piyaputtaṃ viya lokaṃ volokentena bhavitabbaṃ. tāta, atikodhano nāma rājā uppannaṃ yasaṃ rakkhituṃ na sakkoti. imassa panatthassa dīpanatthaṃ <b>khantivādijātaka-</b> (jā. 1.4.49 ādayo) <b>cūḷadhammapālajātakāni</b> (jā. 1.5.44 ādayo) kathetabbāni. cūḷadhammapālajātakasmiñhi mahāpatāpano nāma rājā puttaṃ ghātetvā puttasokena hadayena phalitena matāya deviyā sayampi deviṃ anusocanto hadayena phaliteneva mari. atha te tayopi ekāaḷāhaneva jhāpesuṃ. tasmā raññā paṭhamameva musāvādaṃ vajjetvā dutiyaṃ kodho vajjetabbo.</p>
	<p class="paratype03"><b>hāsa</b>nti hassaṃ, ayameva vā pāṭho. tesu tesu kiccesu uppilāvitacittatāya keḷisīlataṃ parihāsaṃ nivāreyya. tāta, raññā nāma keḷisīlena na bhavitabbaṃ, aparapattiyena hutvā sabbāni kiccāni attapaccakkheneva kātabbāni. uppilāvitacitto hi rājā atuletvā kammāni karonto laddhaṃ yasaṃ vināseti. imasmiṃ panatthe <b>sarabhaṅgajātake</b> (jā. 2.17.50 ādayo) purohitassa vacanaṃ gahetvā daṇḍakirañño kisavacche aparajjhitvā saha raṭṭhena ucchijjitvā kukkuḷaniraye nibbattabhāvo ca <b>mātaṅgajātake</b> (jā. 1.15.1 ādayo) majjharañño brāhmaṇānaṃ kathaṃ gahetvā mātaṅgatāpase aparajjhitvā saha raṭṭhena ucchijjitvā niraye nibbattabhāvo ca <b>ghaṭapaṇḍitajātake</b> (jā. 1.10.165 ādayo) dasabhātikarājadārakānaṃ mohamūḷhānaṃ vacanaṃ gahetvā kaṇhadīpāyane aparajjhitvā vāsudevakulassa nāsitabhāvo ca kathetabbo.</p>
	<p class="paratype03"><b>tato kiccāni kāreyyā</b>ti evaṃ, tāta, paṭhamaṃ musāvādaṃ dutiyaṃ kodhaṃ tatiyaṃ adhammahāsaṃ vajjetvā tato pacchā rājā raṭṭhavāsīnaṃ kattabbakiccāni kāreyya. <b>taṃ vataṃ āhu khattiyā</b>ti, khattiyamahārāja, yaṃ mayā vuttaṃ, etaṃ rañño vatasamādānanti porāṇakapaṇḍitā kathayiṃsu.</p>
	<p class="paratype03"><b>na taṃ kayirā</b>ti yaṃ tayā rāgādivasena pacchā tāpakaraṃ kammaṃ kataṃ hoti, tato pubbe katato puna tādisaṃ kammaṃ na kayirā, mā kareyyāsi, tātāti. <b>vuccate</b>ti taṃ rañño aghanti vuccati, evaṃ porāṇakapaṇḍitā kathayiṃsu. <b>sirī</b>ti idaṃ vessantarasakuṇo pubbe bārāṇasiyaṃ pavattitakāraṇaṃ āharitvā dassento āha. tattha <b>abravu</b>nti suciparivāraseṭṭhinā pucchitā kathayiṃsu. <b>uṭṭhānavīriye</b>ti yo poso uṭṭhāne vīriye ca patiṭṭhito, na ca paresaṃ sampattiṃ disvā usūyati, tasmiṃ ahaṃ abhiramāmīti āha. evaṃ tāva tāta sirī kathesi. <b>usūyake</b>ti alakkhī pana, tāta, pucchitā ahaṃ parasampattiusūyake <b>duhadaye</b> ducitte kalyāṇakammadūsake yo kalyāṇakammaṃ dussanto appiyāyanto aṭṭīyanto na karoti, tasmiṃ abhiramāmīti āha. evaṃ sā kāḷakaṇṇī, mahārāja, ramati patirūpadesavāsādino kusalacakkassa bhañjanī.</p>
	<p class="paratype03"><b>suhadayo</b>ti sundaracitto hitacittako. <b>nudā</b>ti nīhara. <b>nivesana</b>nti lakkhiyā pana nivesanaṃ bhava patiṭṭhā hohi. <b>sa lakkhīdhitisampanno</b>ti, mahārāja, kāsipati so puriso paññāya ceva vīriyena ca sampanno. <b>mahaggato</b>ti mahajjhāsayo corānaṃ paccayabhūte gaṇhanto amittānaṃ mūlaṃ core gaṇhanto amittānaṃ aggaṃ chindatīti vadati. <b>sakko</b>ti indo. <b>bhūtapatī</b>ti rājānaṃ ālapati. <b>uṭṭhāne</b>ti uṭṭhānavīriye. <b>nappamajjatī</b>ti na pamajjati, sabbakiccāni karoti. <b>sa kalyāṇe</b>ti so devarājā uṭṭhānavīriye manaṃ karonto pāpakammaṃ akatvā kalyāṇe puññakammasmiññeva dhitiṃ katvā appamatto uṭṭhāne manaṃ karoti, tassa pana kalyāṇakamme vīriyakaraṇabhāvadassanatthaṃ sarabhaṅgajātake dvīsu devalokesu devatāhi saddhiṃ kapiṭṭhārāmaṃ āgantvā pañhaṃ pucchitvā dhammassa sutabhāvo, mahākaṇhajātake (jā. 1.12.61 ādayo) attano ānubhāvena janaṃ tāsetvā osakkantassa sāsanassa pavattitabhāvo cāti evamādīni vatthūni kathetabbāni.</p>
	<p class="paratype03"><b>gandhabbā</b>ti cātumahārājikānaṃ heṭṭhā catuyonikā devā, catuyonikattāyeva kira te gandhabbā nāma jātā. <b>pitaro</b>ti brahmāno. <b>devā</b>ti upapattidevavasena cha kāmāvacaradevā. <b>tādino</b>ti tathāvidhassa kusalābhiratassa rañño. <b>sājīvā hontī</b>ti samānajīvikā upajīvitabbā. tādisā hi rājāno dānādīni puññāni karontā devatānaṃ pattiṃ denti, tā taṃ pattiṃ anumoditvā sampaṭicchitvā dibbayasena vaḍḍhanti. <b>anutiṭṭhantī</b>ti tādisassa rañño vīriyaṃ karontassa appamādaṃ āpajjantassa devatā anutiṭṭhanti anugacchanti, dhammikaṃ rakkhaṃ saṃvidahantīti attho.</p>
	<p class="paratype03"><b>so</b>ti so tvaṃ. <b>vāyamassū</b>ti tāni raṭṭhakiccāni karonto tulanavasena tīraṇavasena paccakkhakammavasena tesu tesu kiccesu vīriyaṃ karassu. <b>tattheva te vattapadā</b>ti, tāta, yaṃ maṃ tvaṃ kiṃsu kiccaṃ kataṃ varanti pucchi, tattha tava pañheyeva ete mayā “paṭhameneva vitathan”tiādayo vuttā, ete vattapadā vattakoṭṭhāsā, evaṃ tattha vattassu. <b>esā</b>ti yā te mayā kathitā, esāva tava anusāsanī. <b>ala</b>nti evaṃ vattamāno hi rājā attano mitte sukhāpetuṃ, amittānañca dukkhāya alaṃ pariyatto samatthoti.</p>
	<p class="paratype03">evaṃ vessantarasakuṇena ekāya gāthāya rañño pamādaṃ codetvā ekādasahi gāthāhi dhamme kathite “buddhalīḷāya pañho kathito”ti mahājano acchariyabbhutacittajāto sādhukārasatāni pavattesi. rājā somanassappatto amacce āmantetvā pucchi — “bhonto! amaccā mama puttena vessantarena evaṃ kathentena kena kattabbaṃ kiccaṃ katan”ti. mahāsenaguttena, devāti. “tena hissa mahāsenaguttaṭṭhānaṃ dammī”ti vessantaraṃ ṭhānantare ṭhapesi. so tato paṭṭhāya mahāsenaguttaṭṭhāne ṭhito pitu kammaṃ akāsīti. </p>
	<p class="paratype06">vessantarapañho niṭṭhito.</p>
	<p class="paratype03">puna rājā katipāhaccayena purimanayeneva kuṇḍaliniyā santikaṃ dūtaṃ pesetvā sattame divase tattha gantvā paccāgantvā tattheva maṇḍapamajjhe nisīditvā kuṇḍaliniṃ āharāpetvā suvaṇṇapīṭhe nisinnaṃ rājadhammaṃ pucchanto gāthamāha — </p>
	<p class="paratype40">14<b>.</b> </p>
	<p class="paratype21">“sakkhisi tvaṃ kuṇḍalini, maññasi khattabandhuni. </p>
	<p class="paratype22">rajjaṃ kāretukāmena, kiṃ su kiccaṃ kataṃ varan”ti.</p>
	<p class="paratype03">tattha <b>sakkhisī</b>ti mayā puṭṭhapañhaṃ kathetuṃ sakkhissasīti pucchati. <b>kuṇḍalinī</b>ti tassā saliṅgato āgatanāmenālapati. tassā kira dvīsu kaṇṇapiṭṭhesu kuṇḍalasaṇṭhānā dve lekhā ahesuṃ, tenassā “kuṇḍalinī”ti nāmaṃ kāresi. <b>maññasī</b>ti jānissasi mayā puṭṭhapañhassa atthanti. <b>khattabandhunī</b>ti khattassa mahāsenaguttassa bhaginibhāvena naṃ evaṃ ālapati. kasmā panesa vessantarasakuṇaṃ evaṃ apucchitvā imameva pucchatīti? itthibhāvena. itthiyo hi parittapaññā, tasmā “sace sakkoti, pucchissāmi, no ce, na pucchissāmī”ti vīmaṃsanavasena evaṃ pucchitvā taññeva pañhaṃ pucchi.</p>
	<p class="paratype03">sā evaṃ raññā rājadhamme pucchite, “tāta, tvaṃ maṃ ‘itthikā nāma kiṃ kathessatī’ti vīmaṃsasi maññe, sakalaṃ te rājadhammaṃ dvīsuyeva padesu pakkhipitvā kathessāmī”ti vatvā āha — </p>
	<p class="paratype40">15<b>.</b> </p>
	<p class="paratype21">“dveva tāta padakāni, yattha sabbaṃ patiṭṭhitaṃ. </p>
	<p class="paratype22">aladdhassa ca yo lābho, laddhassa cānurakkhaṇā. </p>
	<p class="paratype40">16<b>.</b> </p>
	<p class="paratype21">“amacce tāta jānāhi, dhīre atthassa kovide. </p>
	<p class="paratype22">anakkhākitave tāta, asoṇḍe avināsake. </p>
	<p class="paratype40">17<b>.</b> </p>
	<p class="paratype21">“yo ca taṃ tāta rakkheyya, dhanaṃ yañceva te siyā. </p>
	<p class="paratype22">sūtova rathaṃ saṅgaṇhe, so te kiccāni kāraye. </p>
	<p class="paratype40">18<b>.</b> </p>
	<p class="paratype21">“susaṅgahitantajano, sayaṃ vittaṃ avekkhiya. </p>
	<p class="paratype22">nidhiñca iṇadānañca, na kare parapattiyā. </p>
	<p class="paratype40">19<b>.</b> </p>
	<p class="paratype21">“sayaṃ āyaṃ vayaṃ jaññā, sayaṃ jaññā katākataṃ. </p>
	<p class="paratype22">niggaṇhe niggahārahaṃ, paggaṇhe paggahārahaṃ. </p>
	<p class="paratype40">20<b>.</b> </p>
	<p class="paratype21">“sayaṃ jānapadaṃ atthaṃ, anusāsa rathesabha. </p>
	<p class="paratype22">mā te adhammikā yuttā, dhanaṃ raṭṭhañca nāsayuṃ. </p>
	<p class="paratype40">21<b>.</b> </p>
	<p class="paratype21">“mā ca vegena kiccāni, karosi kārayesi vā. </p>
	<p class="paratype22">vegasā hi kataṃ kammaṃ, mando pacchānutappati. </p>
	<p class="paratype40">22<b>.</b> </p>
	<p class="paratype21">“mā te adhisare muñca, subāḷhamadhikopitaṃ. </p>
	<p class="paratype22">kodhasā hi bahū phītā, kulā akulataṃ gatā. </p>
	<p class="paratype40">23<b>.</b> </p>
	<p class="paratype21">“‘mā tāta issaromhī’ti, anatthāya patārayi. </p>
	<p class="paratype22">itthīnaṃ purisānañca, mā te āsi dukhudrayo. </p>
	<p class="paratype40">24<b>.</b> </p>
	<p class="paratype21">“apetalomahaṃsassa, rañño kāmānusārino. </p>
	<p class="paratype22">sabbe bhogā vinassanti, rañño taṃ vuccate aghaṃ. </p>
	<p class="paratype40">25<b>.</b> </p>
	<p class="paratype21">“tattheva te vattapadā, esāva anusāsanī. </p>
	<p class="paratype27">dakkhassudāni puññakaro, asoṇḍo avināsako. </p>
	<p class="paratype22">sīlavāssu mahārāja, dussīlo vinipātiko”ti.</p>
	<p class="paratype03">tattha <b>padakānī</b>ti kāraṇapadāni. <b>yatthā</b>ti yesu dvīsu padesu sabbaṃ atthajātaṃ hitasukhaṃ patiṭṭhitaṃ. <b>aladdhassā</b>ti yo ca pubbe aladdhassa lābhassa lābho, yā ca laddhassa anurakkhaṇā. tāta, anuppannassa hi lābhassa uppādanaṃ nāma na bhāro, uppannassa pana anurakkhaṇameva bhāro. ekacco hi yasaṃ uppādetvāpi yase pamatto pamādaṃ uppādetvā pāṇātipātādīni karoti, mahācoro hutvā raṭṭhaṃ vilumpamāno carati. atha naṃ rājāno gāhāpetvā mahāvināsaṃ pāpenti. atha vā uppannarūpādīsu kāmaguṇesu pamatto ayoniso dhanaṃ nāsento sabbasāpateyye khīṇe kapaṇo hutvā cīrakavasano kapālamādāya carati. pabbajito vā pana ganthadhurādivasena lābhasakkāraṃ nibbattetvā pamatto hīnāyāvattati. aparo paṭhamajhānādīni nibbattetvāpi muṭṭhassatitāya tathārūpe ārammaṇe bajjhitvā jhānā parihāyati. evaṃ uppannassa yasassa vā jhānādilābhassa vā rakkhaṇameva dukkaraṃ. tadatthadīpanatthaṃ pana devadattassa vatthu ca, mudulakkhaṇa- (jā. 1.1.66) lomasakassapa- (jā. 1.9.60 ādayo) haritacajātaka- (jā. 1.9.40 ādayo) saṅkappajātakādīni (jā. 1.3.1 ādayo) ca kathetabbāni. eko pana lābhasakkāraṃ uppādetvā appamāde ṭhatvā kalyāṇakammaṃ karoti, tassa so yaso sukkapakkhe cando viya vaḍḍhati, tasmā tvaṃ, mahārāja, appamatto payogasampattiyā ṭhatvā dhammena rajjaṃ kārento tava uppannaṃ yasaṃ anurakkhāhīti.</p>
	<p class="paratype03"><b>jānāhī</b>ti bhaṇḍāgārikakammādīnaṃ karaṇatthaṃ upadhārehi. <b>anakkhākitave</b>ti anakkhe akitave ajutakare ceva akerāṭike ca . <b>asoṇḍe</b>ti pūvasurāgandhamālāsoṇḍabhāvarahite. <b>avināsake</b>ti tava santakānaṃ dhanadhaññādīnaṃ avināsake. <b>yo</b>ti yo amacco. <b>yañcevā</b>ti yañca te ghare dhanaṃ siyā, taṃ rakkheyya. <b>sūtovā</b>ti rathasārathi viya. yathā sārathi visamamagganivāraṇatthaṃ asse saṅgaṇhanto rathaṃ saṅgaṇheyya, evaṃ yo saha bhogehi taṃ rakkhituṃ sakkoti, so te amacco nāma tādisaṃ saṅgahetvā bhaṇḍāgārikādikiccāni kāraye.</p>
	<p class="paratype03"><b>susaṅgahitantajano</b>ti, tāta, yassa hi rañño attano antojano attano valañjanakaparijano ca dānādīhi asaṅgahito hoti, tassa antonivesane suvaṇṇahiraññādīni tesaṃ asaṅgahitamanussānaṃ vasena nassanti, antojanā bahi gacchanti, tasmā tvaṃ suṭṭhusaṅgahitāntojano hutvā “ettakaṃ nāma me vittan”ti sayaṃ attano dhanaṃ avekkhitvā “asukaṭṭhāne nāma nidhiṃ nidhema, asukassa iṇaṃ demā”ti idaṃ ubhayampi <b>na kare parapattiyā,</b> parapattiyāpi tvaṃ mā kari, sabbaṃ attapaccakkhameva kareyyāsīti vadati.</p>
	<p class="paratype03"><b>āyaṃ vaya</b>nti tato uppajjanakaṃ āyañca tesaṃ tesaṃ dātabbaṃ vayañca sayameva jāneyyāsīti. <b>katākata</b>nti saṅgāme vā navakamme vā aññesu vā kiccesu “iminā idaṃ nāma mayhaṃ kataṃ, iminā na katan”ti etampi sayameva jāneyyāsi, mā parapattiyo hohi. <b>niggaṇhe</b>ti, tāta, rājā nāma sandhicchedādikārakaṃ niggahārahaṃ ānetvā dassitaṃ upaparikkhitvā sodhetvā porāṇakarājūhi ṭhapitadaṇḍaṃ oloketvā dosānurūpaṃ niggaṇheyya. <b>paggaṇhe</b>ti yo pana paggahāraho hoti, abhinnassa vā parabalassa bhedetā, bhinnassa vā sakabalassa ārādhako, aladdhassa vā rajjassa āharako, laddhassa vā thāvarakārako, yena vā pana jīvitaṃ dinnaṃ hoti, evarūpaṃ paggahārahaṃ paggahetvā mahantaṃ sakkārasammānaṃ kareyya. evaṃ hissa kiccesu aññepi uraṃ datvā kattabbaṃ karissanti.</p>
	<p class="paratype03"><b>jānapada</b>nti janapadavāsīnaṃ atthaṃ sayaṃ attapaccakkheneva anusāsa. <b>adhammikā yuttā</b>ti adhammikā tattha tattha niyuttā āyuttakā lañjaṃ gahetvā vinicchayaṃ bhindantā tava dhanañca raṭṭhañca mā nāsayuṃ. iminā kāraṇena appamatto hutvā sayameva anusāsa. <b>vegenā</b>ti sahasā atuletvā atīretvā. <b>vegasā</b>ti atuletvā atīretvā chandādivasena sahasā kataṃ kammañhi na sādhu na sundaraṃ. kiṃkāraṇā? tādisañhi katvā mando pacchā vippaṭisāravasena idha loke apāyadukkhaṃ anubhavanto paraloke ca anutappati. ayaṃ panettha attho “isīnamantaraṃ katvā, bharurājāti me sutan”ti bharujātakena (jā. 1.2.125-126) dīpetabbo .</p>
	<p class="paratype03"><b>mā te adhisare muñca, subāḷhamadhikopita</b>nti, tāta, tava hadayaṃ kusalaṃ adhisaritvā atikkamitvā pavatte paresaṃ akusalakamme suṭṭhu bāḷhaṃ adhikopitaṃ kujjhāpitaṃ hutvā mā muñca, mā patiṭṭhāyatūti attho. idaṃ vuttaṃ hoti — tāta, yadā te vinicchaye ṭhitassa iminā puriso vā hato sandhi vā chinnoti coraṃ dassenti, tadā te paresaṃ vacanehi suṭṭhu kopitampi hadayaṃ kodhavasena mā muñca, apariggahetvā mā daṇḍaṃ paṇehi. kiṃkāraṇā? acorampi hi “coro”ti gahetvā ānenti, tasmā akujjhitvā ubhinnaṃ attapaccatthikānaṃ kathaṃ sutvā suṭṭhu sodhetvā attapaccakkhena tassa corabhāvaṃ ñatvā paveṇiyā ṭhapitadaṇḍavasena kattabbaṃ karohi. raññā hi uppannepi kodhe hadayaṃ sītalaṃ akatvā kammaṃ na kātabbaṃ. yadā panassa hadayaṃ nibbutaṃ hoti mudukaṃ, tadā vinicchayakammaṃ kātabbaṃ. pharuse hi citte pakkuthite udake mukhanimittaṃ viya kāraṇaṃ na paññāyati. <b>kodhasā hī</b>ti, tāta, kodhena hi bahūni phītāni rājakulāni akulabhāvaṃ gatāni mahāvināsameva pattānīti. imassa panatthassa dīpanatthaṃ khantivādijātaka- (jā. 1.4.49 ādayo) nāḷikerarājavatthusahassabāhuajjunavatthuādīni kathetabbāni.</p>
	<p class="paratype03"><b>mā, tāta, issaromhīti, anatthāya patārayī</b>ti, tāta, “ahaṃ pathavissaro”ti mā mahājanaṃ kāyaduccaritādianatthāya patārayi mā otārayi, yathā taṃ anatthaṃ samādāya vattati, mā evamakāsīti attho. <b>mā te āsī</b>ti, tāta, tava vijite manussajātikānaṃ vā tiracchānajātikānaṃ vā itthipurisānaṃ <b>dukhudrayo</b> dukkhuppatti mā āsi. yathā hi adhammikarājūnaṃ vijite manussā kāyaduccaritādīni katvā niraye uppajjanti, tava raṭṭhavāsīnaṃ taṃ dukkhaṃ yathā na hoti, tathā karohīti attho.</p>
	<p class="paratype03"><b>apetalomahaṃsassā</b>ti attānuvādādibhayehi nibbhayassa. iminā imaṃ dasseti — tāta, yo rājā kismiñci āsaṅkaṃ akatvā attano kāmameva anussarati, chandavasena yaṃ yaṃ icchati, taṃ taṃ karoti, vissaṭṭhayaṭṭhi viya andho niraṅkuso viya ca caṇḍahatthī hoti, tassa sabbe bhogā vinassanti, tassa taṃ bhogabyasanaṃ aghaṃ dukkhanti vuccati.</p>
	<p class="paratype03"><b>tattheva te vattapadā</b>ti purimanayeneva yojetabbaṃ. <b>dakkhassudānī</b>ti, tāta, tvaṃ imaṃ anusāsaniṃ sutvā idāni dakkho analaso puññānaṃ karaṇena <b>puññakaro</b> surādipariharaṇena. <b>asoṇḍo</b> diṭṭhadhammikasamparāyikassa atthassa avināsanena <b>avināsako</b> bhaveyyāsīti. <b>sīlavāssū</b>ti sīlavā ācārasampanno bhava, dasasu rājadhammesu patiṭṭhāya rajjaṃ kārehi. <b>dussīlo vinipātiko</b>ti dussīlo hi, mahārāja, attānaṃ niraye vinipātento vinipātiko nāma hotīti.</p>
	<p class="paratype03">evaṃ kuṇḍalinīpi ekādasahi gāthāhi dhammaṃ desesi. rājā tuṭṭho amacce āmantetvā pucchi — “bhonto! amaccā mama dhītāya kuṇḍaliniyā evaṃ kathayamānāya kena kattabbaṃ kiccaṃ katan”ti. bhaṇḍāgārikena, devāti. “tena hissā bhaṇḍāgārikaṭṭhānaṃ dammī”ti kuṇḍaliniṃ ṭhānantare ṭhapesi. sā tato paṭṭhāya bhaṇḍāgārikaṭṭhāne ṭhatvā pitu kammaṃ akāsīti. </p>
	<p class="paratype06">kuṇḍalinipañho niṭṭhito.</p>
	<p class="paratype03">puna rājā katipāhaccayena purimanayeneva jambukapaṇḍitassa santikaṃ dūtaṃ pesetvā sattame divase tattha gantvā sampattiṃ anubhavitvā paccāgato tattheva maṇḍapamajjhe nisīdi. amacco jambukapaṇḍitaṃ kañcanabhaddapīṭhe nisīdāpetvā pīṭhaṃ sīsenādāya āgacchi. paṇḍito pitu aṅke nisīditvā kīḷitvā gantvā kañcanapīṭheyeva nisīdi. atha naṃ rājā pañhaṃ pucchanto gāthamāha — </p>
	<p class="paratype40">26<b>.</b> </p>
	<p class="paratype21">“apucchimha kosiyagottaṃ, kuṇḍaliniṃ tatheva ca. </p>
	<p class="paratype22">tvaṃ dāni vadehi jambuka, balānaṃ balamuttaman”ti.</p>
	<p class="paratype03">tassattho — tāta, jambuka, ahaṃ tava bhātaraṃ kosiyagottaṃ vessantaraṃ bhaginiñca te kuṇḍaliniṃ rājadhammaṃ apucchiṃ, te attano balena kathesuṃ, yathā pana te pucchiṃ, tatheva idāni, putta jambuka, taṃ pucchāmi, tvaṃ me rājadhammañca balānaṃ uttamaṃ balañca kathehīti.</p>
	<p class="paratype03">evaṃ rājā mahāsattaṃ pañhaṃ pucchanto aññesaṃ pucchitaniyāmena apucchitvā visesetvā pucchi. athassa paṇḍito “tena hi, mahārāja, ohitasoto suṇāhi, sabbaṃ te kathessāmī”ti pasāritahatthe sahassatthavikaṃ ṭhapento viya dhammadesanaṃ ārabhi — </p>
	<p class="paratype40">27<b>.</b> </p>
	<p class="paratype21">“balaṃ pañcavidhaṃ loke, purisasmiṃ mahaggate. </p>
	<p class="paratype22">tattha bāhubalaṃ nāma, carimaṃ vuccate balaṃ. </p>
	<p class="paratype40">28<b>.</b> </p>
	<p class="paratype21">“bhogabalañca dīghāvu, dutiyaṃ vuccate balaṃ. </p>
	<p class="paratype22">amaccabalañca dīghāvu, tatiyaṃ vuccate balaṃ. </p>
	<p class="paratype40">29<b>.</b> </p>
	<p class="paratype21">“abhijaccabalañceva, taṃ catutthaṃ asaṃsayaṃ. </p>
	<p class="paratype22">yāni cetāni sabbāni, adhigaṇhāti paṇḍito. </p>
	<p class="paratype40">30<b>.</b> </p>
	<p class="paratype21">“taṃ balānaṃ balaṃ seṭṭhaṃ, aggaṃ paññābalaṃ balaṃ. </p>
	<p class="paratype22">paññābalenupatthaddho, atthaṃ vindati paṇḍito. </p>
	<p class="paratype40">31<b>.</b> </p>
	<p class="paratype21">“api ce labhati mando, phītaṃ dharaṇimuttamaṃ. </p>
	<p class="paratype22">akāmassa pasayhaṃ vā, añño taṃ paṭipajjati. </p>
	<p class="paratype40">32<b>.</b> </p>
	<p class="paratype21">“abhijātopi ce hoti, rajjaṃ laddhāna khattiyo. </p>
	<p class="paratype22">duppañño hi kāsipati, sabbenapi na jīvati. </p>
	<p class="paratype40">33<b>.</b> </p>
	<p class="paratype21">“paññāva sutaṃ vinicchinī, paññā kittisilokavaḍḍhanī. </p>
	<p class="paratype22">paññāsahito naro idha, api dukkhe sukhāni vindati. </p>
	<p class="paratype40">34<b>.</b> </p>
	<p class="paratype21">“paññañca kho asussūsaṃ, na koci adhigacchati. </p>
	<p class="paratype22">bahussutaṃ anāgamma, dhammaṭṭhaṃ avinibbhujaṃ. </p>
	<p class="paratype40">35<b>.</b> </p>
	<p class="paratype21">“yo ca dhammavibhaṅgaññū, kāluṭṭhāyī atandito. </p>
	<p class="paratype22">anuṭṭhahati kālena, kammaphalaṃ tassijjhati. </p>
	<p class="paratype40">36<b>.</b> </p>
	<p class="paratype21">“anāyatanasīlassa, anāyatanasevino. </p>
	<p class="paratype22">na nibbindiyakārissa, sammadattho vipaccati. </p>
	<p class="paratype40">37<b>.</b> </p>
	<p class="paratype21">“ajjhattañca payuttassa, tathāyatanasevino. </p>
	<p class="paratype22">anibbindiyakārissa, sammadattho vipaccati. </p>
	<p class="paratype40">38<b>.</b> </p>
	<p class="paratype21">“yogappayogasaṅkhātaṃ, sambhatassānurakkhaṇaṃ. </p>
	<p class="paratype27">tāni tvaṃ tāta sevassu, mā akammāya randhayi. </p>
	<p class="paratype22">akammunā hi dummedho, naḷāgāraṃva sīdatī”ti.</p>
	<p class="paratype03">tattha <b>mahaggate</b>ti, mahārāja, imasmiṃ sattaloke mahajjhāsaye purise pañcavidhaṃ balaṃ hoti. <b>bāhubala</b>nti kāyabalaṃ. <b>carima</b>nti taṃ atimahantampi samānaṃ lāmakameva. kiṃkāraṇā? andhabālabhāvena. sace hi kāyabalaṃ mahantaṃ nāma bhaveyya, vāraṇabalato laṭukikāya balaṃ khuddakaṃ bhaveyya, vāraṇabalaṃ pana andhabālabhāvena maraṇassa paccayaṃ jātaṃ, laṭukikā attano ñāṇakusalatāya vāraṇaṃ jīvitakkhayaṃ pāpesi. imasmiṃ panatthe “na heva sabbattha balena kiccaṃ, balañhi bālassa vadhāya hotī”ti suttaṃ (jā. 1.5.42) āharitabbaṃ.</p>
	<p class="paratype03"><b>bhogabala</b>nti upatthambhanavasena sabbaṃ hiraññasuvaṇṇādi upabhogajātaṃ bhogabalaṃ nāma, taṃ kāyabalato mahantataraṃ. <b>amaccabala</b>nti abhejjamantassa sūrassa suhadayassa amaccamaṇḍalassa atthitā, taṃ balaṃ saṅgāmasūratāya purimehi balehi mahantataraṃ. <b>abhijaccabala</b>nti tīṇi kulāni atikkamitvā khattiyakulavasena jātisampatti, taṃ itarehi balehi mahantataraṃ. jātisampannā eva hi sujjhanti, na itareti. <b>yāni cetānī</b>ti yāni ca etāni cattāripi balāni paṇḍito paññānubhāvena adhigaṇhāti abhibhavati, taṃ sabbabalānaṃ paññābalaṃ seṭṭhanti ca agganti ca vuccati. kiṃkāraṇā? tena hi balena upatthaddho paṇḍito atthaṃ vindati, vuḍḍhiṃ pāpuṇāti . tadatthajotanatthaṃ “puṇṇaṃ nadiṃ yena ca peyyamāhū”ti <b>puṇṇanadījātakañca</b> (jā. 1.2.127 ādayo) sirīkāḷakaṇṇipañhaṃ pañcapaṇḍitapañhañca <b>sattubhastajātaka-</b> (jā. 1.7.46 ādayo) <b>sambhavajātaka-</b> (jā. 1.16.138 ādayo) <b>sarabhaṅgajātakādīni</b> (jā. 2.17.50 ādayo) ca kathetabbāni.</p>
	<p class="paratype03"><b>mando</b>ti mandapañño bālo. <b>phīta</b>nti, tāta, mandapañño puggalo sattaratanapuṇṇaṃ cepi uttamaṃ dharaṇiṃ labhati, tassa anicchamānasseva pasayhakāraṃ vā pana katvā añño paññāsampanno taṃ paṭipajjati. mando hi laddhaṃ yasaṃ rakkhituṃ kulasantakaṃ vā pana paveṇiāgatampi rajjaṃ adhigantuṃ na sakkoti. tadatthajotanatthaṃ “addhā pādañjalī sabbe, paññāya atirocatī”ti <b>pādañjalījātakaṃ</b> (jā. 1.2.194-195) kathetabbaṃ. <b>laddhānā</b>ti jātisampattiṃ nissāya kulasantakaṃ rajjaṃ labhitvāpi. <b>sabbenapī</b>ti tena sakalenapi rajjena na jīvati, anupāyakusalatāya duggatova hotīti.</p>
	<p class="paratype03">evaṃ mahāsatto ettakena ṭhānena apaṇḍitassa aguṇaṃ kathetvā idāni paññaṃ pasaṃsanto <b>“paññā”</b>tiādimāha. tattha <b>suta</b>nti sutapariyatti. tañhi paññāva vinicchinati. <b>kittisilokavaḍḍhanī</b>ti kittighosassa ca lābhasakkārassa ca vaḍḍhanī. <b>dukkhe sukhāni vindatī</b>ti dukkhe uppannepi nibbhayo hutvā upāyakusalatāya sukhaṃ paṭilabhati. tadatthadīpanatthaṃ — </p>
	<p class="paratype22">“yassete caturo dhammā, vānarinda yathā tava”. (jā. 1.1.57). </p>
	<p class="paratype22">alametehi ambehi, jambūhi panasehi cā”ti. (jā. 1.2.115) — </p>
	<p class="paratype25">ādīni jātakāni kathetabbāni.</p>
	<p class="paratype03"><b>asussūsa</b>nti paṇḍitapuggale apayirupāsanto assuṇanto. <b>dhammaṭṭha</b>nti sabhāvakāraṇe ṭhitaṃ bahussutaṃ anāgamma taṃ asaddahanto. <b>avinibbhuja</b>nti atthānatthaṃ kāraṇākāraṇaṃ anogāhanto atīrento na koci paññaṃ adhigacchati, tātāti.</p>
	<p class="paratype03"><b>dhammavibhaṅgaññū</b>ti dasakusalakammapathavibhaṅgakusalo. <b>kāluṭṭhāyī</b>ti vīriyaṃ kātuṃ yuttakāle vīriyassa kārako. <b>anuṭṭhahatī</b>ti tasmiṃ tasmiṃ kāle taṃ taṃ kiccaṃ karoti. <b>tassā</b>ti tassa puggalassa kammaphalaṃ samijjhati nipphajjati. <b>anāyatanasīlassā</b>ti anāyatanaṃ vuccati lābhayasasukhānaṃ anākaro dussīlyakammaṃ, taṃsīlassa tena dussīlyakammena samannāgatassa, anāyatanabhūtameva dussīlapuggalaṃ sevantassa, kusalassa kammassa karaṇakāle <b>nibbindiyakārissa</b> nibbinditvā ukkaṇṭhitvā karontassa evarūpassa, tāta, puggalassa kammānaṃ attho sammā <b>na vipaccati</b> na sampajjati, tīṇi kulaggāni ca cha kāmasaggāni ca na upanetīti attho. <b>ajjhattañcā</b>ti attano niyakajjhattaṃ aniccabhāvanādivasena payuttassa. <b>tathāyatanasevino</b>ti tatheva sīlavante puggale sevamānassa. <b>vipaccatī</b>ti sampajjati mahantaṃ yasaṃ deti.</p>
	<p class="paratype03"><b>yogappayogasaṅkhāta</b>nti yoge yuñjitabbayuttake kāraṇe payogakoṭṭhāsabhūtaṃ paññaṃ. <b>sambhatassā</b>ti rāsikatassa dhanassa anurakkhaṇaṃ. <b>tāni tva</b>nti etāni ca dve purimāni ca mayā vuttakāraṇāni sabbāni, tāta, tvaṃ sevassu, mayā vuttaṃ ovādaṃ hadaye katvā attano ghare dhanaṃ rakkha. <b>mā akammāya randhayī</b>ti ayuttena akāraṇena mā randhayi, taṃ dhanaṃ mā jhāpayi mā nāsayi. kiṃkāraṇā? <b>akammunā hī</b>ti ayuttakammakaraṇena dummedho puggalo sakaṃ dhanaṃ nāsetvā pacchā duggato. <b>naḷāgāraṃva sīdatī</b>ti yathā naḷāgāraṃ mūlato paṭṭhāya jīramānaṃ appatiṭṭhaṃ patati, evaṃ akāraṇena dhanaṃ nāsetvā apāyesu nibbattatīti.</p>
	<p class="paratype03">evampi bodhisatto ettakena ṭhānena pañca balāni vaṇṇetvā paññābalaṃ ukkhipitvā candamaṇḍalaṃ nīharanto viya kathetvā idāni dasahi gāthāhi rañño ovādaṃ dento āha — </p>
	<p class="paratype40">39<b>.</b> </p>
	<p class="paratype21">“dhammaṃ cara mahārāja, mātāpitūsu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">40<b>.</b> </p>
	<p class="paratype21">“dhammaṃ cara mahārāja, puttadāresu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">41<b>.</b> </p>
	<p class="paratype21">“dhammaṃ cara mahārāja, mittāmaccesu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">42<b>.</b> </p>
	<p class="paratype21">“dhammaṃ cara mahārāja, vāhanesu balesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">43<b>.</b> </p>
	<p class="paratype21">“dhammaṃ cara mahārāja, gāmesu nigamesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">44<b>.</b> </p>
	<p class="paratype21">“dhammaṃ cara mahārāja, raṭṭhe janapadesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">45<b>.</b> </p>
	<p class="paratype21">“dhammaṃ cara mahārāja, samaṇe brāhmaṇesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">46<b>.</b> </p>
	<p class="paratype21">“dhammaṃ cara mahārāja, migapakkhīsu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">47<b>.</b> </p>
	<p class="paratype21">“dhammaṃ cara mahārāja, dhammo ciṇṇo sukhāvaho. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">48<b>.</b> </p>
	<p class="paratype21">“dhammaṃ cara mahārāja, saindā devā sabrahmakā. </p>
	<p class="paratype22">suciṇṇena divaṃ pattā, mā dhammaṃ rāja pāmado”ti.</p>
	<p class="paratype03">tattha paṭhamagāthāya tāva <b>idha dhamma</b>nti mātāpitupaṭṭhānadhammaṃ. taṃ kālasseva vuṭṭhāya mātāpitūnaṃ mukhodakadantakaṭṭhadānamādiṃ katvā sabbasarīrakiccapariharaṇaṃ karontova pūrehīti vadati. <b>puttadāresū</b>ti puttadhītaro tāva pāpā nivāretvā kalyāṇe nivesento sippaṃ uggaṇhāpento vayappattakāle patirūpakulavaṃsena āvāhavivāhaṃ karonto samaye dhanaṃ dento puttesu dhammaṃ carati nāma, bhariyaṃ sammānento anavamānento anaticaranto issariyaṃ vossajjento alaṅkāraṃ anuppadento dāresu dhammaṃ carati nāma. <b>mittāmaccesū</b>ti mittāmacce catūhi saṅgahavatthūhi saṅgaṇhanto avisaṃvādento etesu dhammaṃ carati nāma. <b>vāhanesu balesu cā</b>ti hatthiassādīnaṃ vāhanānaṃ balakāyassa ca dātabbayuttakaṃ dento sakkāraṃ karonto hatthiassādayo mahallakakāle kammesu ayojento tesu dhammaṃ carati nāma.</p>
	<p class="paratype03"><b>gāmesu nigamesu cā</b>ti gāmanigamavāsino daṇḍabalīhi apīḷentova tesu dhammaṃ carati nāma. <b>raṭṭhe janapadesu cā</b>ti raṭṭhañca janapadañca akāraṇena kilamento hitacittaṃ apaccupaṭṭhapento tattha adhammaṃ carati nāma, apīḷento pana hitacittena pharanto tattha dhammaṃ carati nāma. <b>samaṇe brāhmaṇesu cā</b>ti tesaṃ cattāro paccaye dentova tesu dhammaṃ carati nāma. <b>migapakkhīsū</b>ti sabbacatuppadasakuṇānaṃ abhayaṃ dento tesu dhammaṃ carati nāma. <b>dhammo ciṇṇo</b>ti sucaritadhammo ciṇṇo. <b>sukhāvaho</b>ti tīsu kulasampadāsu chasu kāmasaggesu sukhaṃ āvahati. <b>suciṇṇenā</b>ti idha ciṇṇena kāyasucaritādinā suciṇṇena. <b>divaṃ pattā</b>ti devalokabrahmalokasaṅkhātaṃ divaṃ gatā, tattha dibbasampattilābhino jātā. <b>mā dhammaṃ rāja pāmado</b>ti tasmā tvaṃ, mahārāja, jīvitaṃ jahantopi dhammaṃ mā pamajjīti.</p>
	<p class="paratype03">evaṃ dasa dhammacariyagāthāyo vatvā uttaripi ovadanto osānagāthamāha — </p>
	<p class="paratype40">49<b>.</b> </p>
	<p class="paratype21">“tattheva te vattapadā, esāva anusāsanī. </p>
	<p class="paratype22">sappaññasevī kalyāṇī, samattaṃ sāma taṃ vidū”ti.</p>
	<p class="paratype03">tattha <b>tattheva te vattapadā</b>ti idaṃ purimanayeneva yojetabbaṃ. <b>sappaññasevī kalyāṇī, samattaṃ sāma taṃ vidū</b>ti, mahārāja, taṃ mayā vuttaṃ ovādaṃ tvaṃ niccakālaṃ sappaññapuggalasevī kalyāṇaguṇasamannāgato hutvā samattaṃ paripuṇṇaṃ sāmaṃ vidū attapaccakkhatova jānitvā yathānusiṭṭhaṃ paṭipajjāti.</p>
	<p class="paratype03">evaṃ mahāsatto ākāsagaṅgaṃ otārento viya buddhalīḷāya dhammaṃ desesi. mahājano mahāsakkāraṃ akāsi, sādhukārasahassāni adāsi. rājā tuṭṭho amacce āmantetvā pucchi — “bhonto! amaccā mama puttena taruṇajambuphalasamānatuṇḍena jambukapaṇḍitena evaṃ kathentena kena kattabbaṃ kiccaṃ katan”ti. senāpatinā, devāti. “tena hissa senāpatiṭṭhānaṃ dammī”ti jambukaṃ ṭhānantare ṭhapesi. so tato paṭṭhāya senāpatiṭṭhāne ṭhatvā pitu kammāni akāsi. tiṇṇaṃ sakuṇānaṃ mahanto sakkāro ahosi. tayopi janā rañño atthañca dhammañca anusāsiṃsu. mahāsattassovāde ṭhatvā rājā dānādīni puññāni katvā saggaparāyaṇo ahosi. amaccā rañño sarīrakiccaṃ katvā sakuṇānaṃ ārocetvā “sāmi, jambukasakuṇa rājā tumhākaṃ chattaṃ ussāpetabbaṃ akāsī”ti vadiṃsu. mahāsatto “na mayhaṃ rajjenattho, tumhe appamattā rajjaṃ kārethā”ti mahājanaṃ sīlesu patiṭṭhāpetvā “evaṃ vinicchayaṃ pavatteyyāthā”ti vinicchayadhammaṃ suvaṇṇapaṭṭe likhāpetvā araññaṃ pāvisi. tassovādo cattālīsa vassasahassāni pavattati.</p>
	<p class="paratype03">satthā rañño ovādavasena imaṃ dhammadesanaṃ desetvā jātakaṃ samodhānesi “tadā rājā ānando ahosi, kuṇḍalinī uppalavaṇṇā, vessantaro sāriputto, jambukasakuṇo pana ahameva ahosin”ti. </p>
	<p class="paratype06">tesakuṇajātakavaṇṇanā paṭhamā. </p> 
</body>
</html>