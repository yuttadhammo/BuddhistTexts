<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [332] 2. rathalaṭṭhijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>4. kokilavaggo</h4>
	<h5>[332] 2. rathalaṭṭhijātakavaṇṇanā</h5>
	<p class="paratype01"><b>api</b> <b>hantvā hato brūtī</b>ti idaṃ satthā jetavane viharanto kosalarañño purohitaṃ ārabbha kathesi. so kira rathena attano bhogagāmaṃ gacchanto sambādhe magge rathaṃ pājento ekaṃ sakaṭasatthaṃ disvā “tumhākaṃ sakaṭaṃ apanethā”ti gacchanto sakaṭe anapanīyamāne kujjhitvā patodalaṭṭhiyā purimasakaṭe sākaṭikassa rathadhure pahari. sā rathadhure paṭihatā nivattitvā tasseva nalāṭaṃ pahari. tāvadevassa nalāṭe gaṇḍo uṭṭhahi. so nivattitvā “sākaṭikehi pahaṭomhī”ti rañño ārocesi. sākaṭike pakkosāpetvā vinicchinantā tasseva dosaṃ addasaṃsu. athekadivasaṃ bhikkhū dhammasabhāyaṃ kathaṃ samuṭṭhāpesuṃ “āvuso, rañño kira purohito ‘sākaṭikehi pahaṭomhī’ti aḍḍaṃ karonto sayameva parajjī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa evarūpaṃ akāsiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tasseva vinicchayāmacco ahosi. atha rañño purohito rathena attano bhogagāmaṃ gacchantoti sabbaṃ purimasadisameva. idha pana tena rañño ārocite rājā sayaṃ vinicchaye nisīditvā sākaṭike pakkosāpetvā kammaṃ asodhetvāva “tumhehi mama purohitaṃ koṭṭetvā nalāṭe gaṇḍo uṭṭhāpito”ti vatvā “sabbassaharaṇaṃ tesaṃ karothā”ti āha. atha naṃ bodhisatto “tumhe, mahārāja, kammaṃ asodhetvāva etesaṃ sabbassaṃ harāpetha, ekacce pana attanāva attānaṃ paharitvāpi ‘parena pahaṭamhā’ti vadanti, tasmā avicinitvā kātuṃ na yuttaṃ, rajjaṃ kārentena nāma nisāmetvā kammaṃ kātuṃ vaṭṭatī”ti vatvā imā gāthā abhāsi. </p>
	<p class="paratype40">125<b>.</b> </p>
	<p class="paratype21">“api hantvā hato brūti, jetvā jitoti bhāsati. </p>
	<p class="paratype22">pubbamakkhāyino rāja, aññadatthu na saddahe. </p>
	<p class="paratype40">126<b>.</b> </p>
	<p class="paratype21">“tasmā paṇḍitajātiyo, suṇeyya itarassapi. </p>
	<p class="paratype22">ubhinnaṃ vacanaṃ sutvā, yathā dhammo tathā kare. </p>
	<p class="paratype40">127<b>.</b> </p>
	<p class="paratype21">“alaso gihī kāmabhogī na sādhu, asaññato pabbajito na sādhu. </p>
	<p class="paratype22">rājā na sādhu anisammakārī, yo paṇḍito kodhano taṃ na sādhu. </p>
	<p class="paratype40">128<b>.</b> </p>
	<p class="paratype21">“nisamma khattiyo kayirā, nānisamma disampati. </p>
	<p class="paratype22">nisammakārino rāja, yaso kitti ca vaḍḍhatī”ti.</p>
	<p class="paratype03">tattha <b>api hantvā</b>ti api eko attanāva attānaṃ hantvā “parena pahaṭomhī”ti <b>brūti</b> katheti. <b>jetvā jito</b>ti sayaṃ vā pana paraṃ jitvā “ahaṃ jitomhī”ti bhāsati. <b>aññadatthū</b>ti mahārāja, pubbameva rājakulaṃ gantvā akkhāyantassa <b>pubbamakkhāyino</b> aññadatthu <b>na saddahe,</b> ekaṃsena vacanaṃ na saddaheyya. <b>tasmā</b>ti yasmā paṭhamataraṃ āgantvā kathentassa ekaṃsena vacanaṃ na saddahātabbaṃ, tasmā. <b>yathā dhammo</b>ti yathā vinicchayasabhāvo ṭhito, tathā kareyya.</p>
	<p class="paratype03"><b>asaññato</b>ti kāyādīhi asaññato dussīlo. <b>taṃ na sādhū</b>ti yaṃ tassa paṇḍitassa ñāṇavato puggalassa ādhānaggāhivasena daḷhakopasaṅkhātaṃ kodhanaṃ, taṃ na sādhu. <b>nānisammā</b>ti na anisāmetvā. <b>disampatī</b>ti disānaṃ pati, mahārāja. <b>yaso kitti cā</b>ti issariyaparivāro ceva kittisaddo ca vaḍḍhatīti.</p>
	<p class="paratype03">rājā bodhisattassa vacanaṃ sutvā dhammena vinicchini, dhammena vinicchiyamāne brāhmaṇasseva doso jātoti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā brāhmaṇo etarahi brāhmaṇova ahosi, paṇḍitāmacco pana ahameva ahosin”ti. </p>
	<p class="paratype06">rathalaṭṭhijātakavaṇṇanā dutiyā. </p> 
</body>
</html>