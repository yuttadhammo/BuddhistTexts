<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [545] 8. mahānāradakassapajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(sattamo bhāgo)</h2>
	<h3>22. mahānipāto</h3>
	<h4>[545] 8. mahānāradakassapajātakavaṇṇanā</h4>
	<p class="paratype03"><b>ahu</b> <b>rājā videhāna</b>nti idaṃ satthā laṭṭhivanuyyāne viharanto uruvelakassapadamanaṃ ārabbha kathesi. yadā hi satthā pavattitavaradhammacakko uruvelakassapādayo jaṭile dametvā magadharājassa paṭissavaṃ locetuṃ purāṇajaṭilasahassaparivuto laṭṭhivanuyyānaṃ agamāsi. tadā dvādasanahutāya parisāya saddhiṃ āgantvā dasabalaṃ vanditvā nisinnassa magadharañño parisantare brāhmaṇagahapatikānaṃ vitakko uppajji “kiṃ nu kho uruvelakassapo mahāsamaṇe brahmacariyaṃ carati, udāhu mahāsamaṇo uruvelakassape”ti. atha kho bhagavā tesaṃ dvādasanahutānaṃ cetasā cetoparivitakkamaññāya “kassapassa mama santike pabbajitabhāvaṃ jānāpessāmī”ti imaṃ gāthamāha — </p>
	<p class="paratype21">“kimeva disvā uruvelavāsi, pahāsi aggiṃ kisakovadāno. </p>
	<p class="paratype22">pucchāmi taṃ kassapa etamatthaṃ, kathaṃ pahīnaṃ tava aggihuttan”ti. (mahāva. 55).</p>
	<p class="paratype03">theropi bhagavato adhippāyaṃ viditvā — </p>
	<p class="paratype21">“rūpe ca sadde ca atho rase ca, kāmitthiyo cābhivadanti yaññā. </p>
	<p class="paratype22">etaṃ malanti upadhīsu ñatvā, tasmā na yiṭṭhe na hute arañjin”ti. (mahāva. 55). — </p>
	<p class="paratype25">imaṃ gāthaṃ vatvā attano sāvakabhāvaṃ pakāsanatthaṃ tathāgatassa pādapiṭṭhe sīsaṃ ṭhapetvā “satthā me, bhante, bhagavā, sāvakohamasmī”ti vatvā ekatālaṃ dvitālaṃ titālanti yāva sattatālappamāṇaṃ sattakkhattuṃ vehāsaṃ abbhuggantvā oruyha tathāgataṃ vanditvā ekamantaṃ nisīdi. taṃ pāṭihāriyaṃ disvā mahājano “aho mahānubhāvo buddho, evaṃ thāmagatadiṭṭhiko nāma attānaṃ ‘arahā’ti maññamāno uruvelakassapopi diṭṭhijālaṃ bhinditvā tathāgatena damito”ti satthu guṇakathaññeva kathesi. taṃ sutvā satthā “anacchariyaṃ idāni sabbaññutappattena mayā imassa damanaṃ, svāhaṃ pubbe sarāgakālepi nārado nāma brahmā hutvā imassa diṭṭhijālaṃ bhinditvā imaṃ nibbisevanamakāsin”ti vatvā tāya parisāya yācito atītaṃ āhari.</p>
	<p class="paratype03">atīte videharaṭṭhe mithilāyaṃ aṅgati nāma rājā rajjaṃ kāresi dhammiko dhammarājā. tassa rucā nāma dhītā ahosi abhirūpā dassanīyā pāsādikā kappasatasahassaṃ patthitapatthanā mahāpuññā aggamahesiyā kucchismiṃ nibbattā. sesā panassa soḷasasahassā itthiyo vañjhā ahesuṃ. tassa sā dhītā piyā ahosi manāpā. so tassā nānāpupphapūre pañcavīsatipupphasamugge anagghāni sukhumāni vatthāni ca “imehi attānaṃ alaṅkarotū”ti devasikaṃ pahiṇi. khādanīyabhojanīyassa pana pamāṇaṃ natthi. anvaḍḍhamāsaṃ “dānaṃ detū”ti sahassaṃ sahassaṃ pesesi. tassa kho pana vijayo ca sunāmo ca alāto cāti tayo amaccā ahesuṃ. so komudiyā cātumāsiniyā chaṇe pavattamāne devanagaraṃ viya nagare ca antepure ca alaṅkate sunhāto suvilitto sabbālaṅkārappaṭimaṇḍito bhuttasāyamāso vivaṭasīhapañjare mahātale amaccagaṇaparivuto visuddhaṃ gaganatalaṃ abhilaṅghamānaṃ candamaṇḍalaṃ disvā “ramaṇīyā vata bho dosinā ratti, kāya nu kho ajja ratiyā abhirameyyāmā”ti amacce pucchi. tamatthaṃ pakāsento satthā āha — </p>
	<p class="paratype40">1153<b>.</b> </p>
	<p class="paratype21">“ahu rājā videhānaṃ, aṅgati nāma khattiyo. </p>
	<p class="paratype22">pahūtayoggo dhanimā, anantabalaporiso. </p>
	<p class="paratype40">1154<b>.</b> </p>
	<p class="paratype21">“so ca pannarasiṃ rattiṃ, purimayāme anāgate. </p>
	<p class="paratype22">cātumāsā komudiyā, amacce sannipātayi. </p>
	<p class="paratype40">1155<b>.</b> </p>
	<p class="paratype21">“paṇḍite sutasampanne, mhitapubbe vicakkhaṇe. </p>
	<p class="paratype22">vijayañca sunāmañca, senāpatiṃ alātakaṃ. </p>
	<p class="paratype40">1156<b>.</b> </p>
	<p class="paratype21">“tamanupucchi vedeho, paccekaṃ brūtha saṃ ruciṃ. </p>
	<p class="paratype27">cātumāsā komudajja, juṇhaṃ byapahataṃ tamaṃ. </p>
	<p class="paratype22">kāyajja ratiyā rattiṃ, viharemu imaṃ utun”ti.</p>
	<p class="paratype03">tattha <b>pahūtayoggo</b>ti bahukena hatthiyoggādinā samannāgato. <b>anantabalaporiso</b>ti anantabalakāyo. <b>anāgate</b>ti pariyosānaṃ appatte, anatikkanteti attho. <b>cātumāsā</b>ti catunnaṃ vassikamāsānaṃ pacchimadivasabhūtāya rattiyā. <b>komudiyā</b>ti phullakumudāya. <b>mhitapubbe</b>ti paṭhamaṃ sitaṃ katvā pacchā kathanasīle. <b>tamanupucchī</b>ti taṃ tesu amaccesu ekekaṃ amaccaṃ anupucchi. <b>paccekaṃ brūtha saṃ ruci</b>nti sabbepi tumhe attano attano ajjhāsayānurūpaṃ ruciṃ paccekaṃ mayhaṃ kathetha. <b>komudajjā</b>ti komudī ajja. <b>juṇha</b>nti juṇhāya nissayabhūtaṃ candamaṇḍalaṃ abbhuggacchati. <b>byapahataṃ tama</b>nti tena sabbaṃ andhakāraṃ vihataṃ. <b>utu</b>nti ajja rattiṃ imaṃ evarūpaṃ utuṃ kāyaratiyā vihareyyāmāti.</p>
	<p class="paratype03">iti rājā amacce pucchi. tena te pucchitā attano attano ajjhāsayānurūpaṃ kathaṃ kathayiṃsu. tamatthaṃ pakāsento satthā āha — </p>
	<p class="paratype40">1157<b>.</b> </p>
	<p class="paratype21">“tato senāpati rañño, alāto etadabravi. </p>
	<p class="paratype22">‘haṭṭhaṃ yoggaṃ balaṃ sabbaṃ, senaṃ sannāhayāmase. </p>
	<p class="paratype40">1158<b>.</b> </p>
	<p class="paratype21">‘niyyāma deva yuddhāya, anantabalaporisā. </p>
	<p class="paratype27">ye te vasaṃ na āyanti, vasaṃ upanayāmase. </p>
	<p class="paratype22">esā mayhaṃ sakā diṭṭhi, ajitaṃ ojināmase’. </p>
	<p class="paratype40">1159<b>.</b> </p>
	<p class="paratype21">alātassa vaco sutvā, sunāmo etadabravi. </p>
	<p class="paratype22">‘sabbe tuyhaṃ mahārāja, amittā vasamāgatā. </p>
	<p class="paratype40">1160<b>.</b> </p>
	<p class="paratype21">‘nikkhittasatthā paccatthā, nivātamanuvattare. </p>
	<p class="paratype22">uttamo ussavo ajja, na yuddhaṃ mama ruccati. </p>
	<p class="paratype40">1161<b>.</b> </p>
	<p class="paratype21">‘annapānañca khajjañca, khippaṃ abhiharantu te. </p>
	<p class="paratype22">ramassu deva kāmehi, naccagīte suvādite’. </p>
	<p class="paratype40">1162<b>.</b> </p>
	<p class="paratype21">sunāmassa vaco sutvā, vijayo etadabravi. </p>
	<p class="paratype22">‘sabbe kāmā mahārāja, niccaṃ tava mupaṭṭhitā. </p>
	<p class="paratype40">1163<b>.</b> </p>
	<p class="paratype21">‘na hete dullabhā deva, tava kāmehi modituṃ. </p>
	<p class="paratype22">sadāpi kāmā sulabhā, netaṃ cittamataṃ mama. </p>
	<p class="paratype40">1164<b>.</b> </p>
	<p class="paratype21">‘samaṇaṃ brāhmaṇaṃ vāpi, upāsemu bahussutaṃ. </p>
	<p class="paratype22">yo najja vinaye kaṅkhaṃ, atthadhammavidū ise’. </p>
	<p class="paratype40">1165<b>.</b> </p>
	<p class="paratype21">vijayassa vaco sutvā, rājā aṅgati mabravi. </p>
	<p class="paratype22">‘yathā vijayo bhaṇati, mayhampetaṃva ruccati. </p>
	<p class="paratype40">1166<b>.</b> </p>
	<p class="paratype21">‘samaṇaṃ brāhmaṇaṃ vāpi, upāsemu bahussutaṃ. </p>
	<p class="paratype22">yo najja vinaye kaṅkhaṃ, atthadhammavidū ise. </p>
	<p class="paratype40">1167<b>.</b> </p>
	<p class="paratype21">‘sabbeva santā karotha matiṃ, kaṃ upāsemu paṇḍitaṃ. </p>
	<p class="paratype22">yo najja vinaye kaṅkhaṃ, atthadhammavidū ise’. </p>
	<p class="paratype40">1168<b>.</b> </p>
	<p class="paratype21">vedehassa vaco sutvā, alāto etadabravi. </p>
	<p class="paratype22">‘atthāyaṃ migadāyasmiṃ, acelo dhīrasammato. </p>
	<p class="paratype40">1169<b>.</b> </p>
	<p class="paratype21">‘guṇo kassapagottāyaṃ, suto citrakathī gaṇī. </p>
	<p class="paratype22">taṃ deva payirupāsemu, so no kaṅkhaṃ vinessati’. </p>
	<p class="paratype40">1170<b>.</b> </p>
	<p class="paratype21">“alātassa vaco sutvā, rājā codesi sārathiṃ. </p>
	<p class="paratype22">migadāyaṃ gamissāma, yuttaṃ yānaṃ idhā nayā”ti.</p>
	<p class="paratype03">tattha <b>haṭṭha</b>nti tuṭṭhapahaṭṭhaṃ. <b>ojināmase</b>ti yaṃ no ajitaṃ, taṃ jināma. eso mama ajjhāsayoti. rājā tassa kathaṃ neva paṭikkosi, nābhinandi. <b>etadabravī</b>ti rājānaṃ alātassa vacanaṃ anabhinandantaṃ appaṭikkosantaṃ disvā “nāyaṃ yuddhajjhāsayo, ahamassa cittaṃ gaṇhanto kāmaguṇābhiratiṃ vaṇṇayissāmī”ti cintetvā etaṃ “sabbe tuyhan”tiādivacanaṃ abravi.</p>
	<p class="paratype03"><b>vijayo</b> <b>etadabravī</b>ti rājā sunāmassapi vacanaṃ nābhinandi, na paṭikkosi. tato vijayo “ayaṃ rājā imesaṃ dvinnampi vacanaṃ sutvā tuṇhīyeva ṭhito, paṇḍitā nāma dhammassavanasoṇḍā honti, dhammassavanamassa vaṇṇayissāmī”ti cintetvā etaṃ “sabbe kāmā”tiādivacanaṃ abravi. tattha <b>tava</b> <b>mupaṭṭhitā</b>ti tava upaṭṭhitā. <b>moditu</b>nti tava kāmehi modituṃ abhiramituṃ icchāya sati na hi ete kāmā dullabhā. <b>netaṃ cittamataṃ mamā</b>ti etaṃ tava kāmehi abhiramaṇaṃ mama cittamataṃ na hoti, na me ettha cittaṃ pakkhandati. <b>yo najjā</b>ti yo no ajja. <b>atthadhammavidū</b>ti pāḷiatthañceva pāḷidhammañca jānanto. <b>ise</b>ti isi esitaguṇo.</p>
	<p class="paratype03"><b>aṅgati mabravī</b>ti aṅgati abravi. <b>mayhampetaṃva ruccatī</b>ti mayhampi etaññeva ruccati. <b>sabbeva santā</b>ti sabbeva tumhe idha vijjamānā matiṃ karotha cintetha. <b>alāto etadabravī</b>ti rañño kathaṃ sutvā alāto “ayaṃ mama kulūpako guṇo nāma ājīvako rājuyyāne vasati, taṃ pasaṃsitvā rājakulūpakaṃ karissāmī”ti cintetvā etaṃ “atthāyan”tiādivacanaṃ abravi. tattha <b>dhīrasammato</b>ti paṇḍitoti sammato. <b>kassapagottāya</b>nti kassapagotto ayaṃ. <b>suto</b>ti bahussuto. <b>gaṇī</b>ti gaṇasatthā. <b>codesī</b>ti āṇāpesi.</p>
	<p class="paratype03">rañño taṃ kathaṃ sutvā sārathino tathā kariṃsu. tamatthaṃ pakāsento satthā āha — </p>
	<p class="paratype40">1171<b>.</b> </p>
	<p class="paratype21">“tassa yānaṃ ayojesuṃ, dantaṃ rūpiyapakkharaṃ. </p>
	<p class="paratype22">sukkamaṭṭhaparivāraṃ, paṇḍaraṃ dosinā mukhaṃ. </p>
	<p class="paratype40">1172<b>.</b> </p>
	<p class="paratype21">“tatrāsuṃ kumudāyuttā, cattāro sindhavā hayā. </p>
	<p class="paratype22">anilūpamasamuppātā, sudantā soṇṇamālino. </p>
	<p class="paratype40">1173<b>.</b> </p>
	<p class="paratype21">“setacchattaṃ setaratho, setassā setabījanī. </p>
	<p class="paratype22">vedeho sahamaccehi, niyyaṃ candova sobhati. </p>
	<p class="paratype40">1174<b>.</b> </p>
	<p class="paratype21">“tamanuyāyiṃsu bahavo, indikhaggadharā balī. </p>
	<p class="paratype22">assapiṭṭhigatā vīrā, narā naravarādhipaṃ. </p>
	<p class="paratype40">1175<b>.</b> </p>
	<p class="paratype21">“so muhuttaṃva yāyitvā, yānā oruyha khattiyo. </p>
	<p class="paratype22">vedeho sahamaccehi, pattī guṇamupāgami. </p>
	<p class="paratype40">1176<b>.</b> </p>
	<p class="paratype21">“yepi tattha tadā āsuṃ, brāhmaṇibbhā samāgatā. </p>
	<p class="paratype22">na te apanayī rājā, akataṃ bhūmimāgate”ti.</p>
	<p class="paratype03">tattha <b>tassa yāna</b>nti tassa rañño rathaṃ yojayiṃsu. <b>danta</b>nti dantamayaṃ. <b>rūpiyapakkhara</b>nti rajatamayaupakkharaṃ. <b>sukkamaṭṭhaparivāra</b>nti parisuddhāpharusaparivāraṃ. <b>dosinā mukha</b>nti vigatadosāya rattiyā mukhaṃ viya, candasadisanti attho. <b>tatrāsu</b>nti tatra ahesuṃ. <b>kumudā</b>ti kumudavaṇṇā. <b>sindhavā</b>ti sindhavajātikā. <b>anilūpamasamuppātā</b>ti vātasadisavegā. <b>setacchatta</b>nti tasmiṃ rathe samussāpitaṃ chattampi setaṃ ahosi. <b>setaratho</b>ti sopi ratho setoyeva. <b>setassā</b>ti assāpi setā. <b>setabījanī</b>ti bījanīpi setā. <b>niyya</b>nti tena rathena niggacchanto amaccagaṇaparivuto vedeharājā cando viya sobhati.</p>
	<p class="paratype03"><b>naravarādhipa</b>nti naravarānaṃ adhipatiṃ rājādhirājānaṃ. <b>so muhuttaṃva yāyitvā</b>ti so rājā muhutteneva uyyānaṃ gantvā. <b>pattī guṇamupāgamī</b>ti pattikova guṇaṃ ājīvakaṃ upāgami. <b>yepi tattha tadā āsu</b>nti yepi tasmiṃ uyyāne tadā puretaraṃ gantvā taṃ ājīvakaṃ payirupāsamānā nisinnā ahesuṃ. <b>na te apanayī</b>ti amhākameva doso, ye mayaṃ pacchā agamimhā, tumhe mā cintayitthāti te brāhmaṇe ca ibbhe ca raññoyeva atthāya akataṃ akatokāsaṃ bhūmiṃ samāgate na ussāraṇaṃ kāretvā apanayīti.</p>
	<p class="paratype03">tāya pana omissakaparisāya parivutova ekamantaṃ nisīditvā paṭisanthāramakāsi. tamatthaṃ pakāsento satthā āha — </p>
	<p class="paratype40">1177<b>.</b> </p>
	<p class="paratype21">“tato so mudukā bhisiyā, muducittakasanthate. </p>
	<p class="paratype22">mudupaccatthate rājā, ekamantaṃ upāvisi. </p>
	<p class="paratype40">1178<b>.</b> </p>
	<p class="paratype21">“nisajja rājā sammodi, kathaṃ sāraṇiyaṃ tato. </p>
	<p class="paratype22">‘kacci yāpaniyaṃ bhante, vātānamaviyaggatā. </p>
	<p class="paratype40">1179<b>.</b> </p>
	<p class="paratype21">‘kacci akasirā vutti, labhasi piṇḍayāpanaṃ. </p>
	<p class="paratype22">appābādho casi kacci, cakkhuṃ na parihāyati’. </p>
	<p class="paratype40">1180<b>.</b> </p>
	<p class="paratype21">taṃ guṇo paṭisammodi, vedehaṃ vinaye rataṃ. </p>
	<p class="paratype22">‘yāpanīyaṃ mahārāja, sabbametaṃ tadūbhayaṃ. </p>
	<p class="paratype40">1181<b>.</b> </p>
	<p class="paratype21">‘kacci tuyhampi vedeha, paccantā na balīyare. </p>
	<p class="paratype27">kacci arogaṃ yoggaṃ te, kacci vahati vāhanaṃ. </p>
	<p class="paratype22">kacci te byādhayo natthi, sarīrassupatāpiyā’. </p>
	<p class="paratype40">1182<b>.</b> </p>
	<p class="paratype21">“paṭisammodito rājā, tato pucchi anantarā. </p>
	<p class="paratype22">atthaṃ dhammañca ñāyañca, dhammakāmo rathesabho. </p>
	<p class="paratype40">1183<b>.</b> </p>
	<p class="paratype21">‘kathaṃ dhammaṃ care macco, mātāpitūsu kassapa. </p>
	<p class="paratype22">kathaṃ care ācariye, puttadāre kathaṃ care. </p>
	<p class="paratype40">1184<b>.</b> </p>
	<p class="paratype21">‘kathaṃ careyya vuḍḍhesu, kathaṃ samaṇabrāhmaṇe. </p>
	<p class="paratype22">kathañca balakāyasmiṃ, kathaṃ janapade care. </p>
	<p class="paratype40">1185<b>.</b> </p>
	<p class="paratype21">‘kathaṃ dhammaṃ caritvāna, maccā gacchanti suggatiṃ. </p>
	<p class="paratype22">kathañceke adhammaṭṭhā, patanti nirayaṃ atho’”ti.</p>
	<p class="paratype03">tattha <b>mudukā bhisiyā</b>ti mudukāya sukhasamphassāya bhisiyā. <b>muducittakasanthate</b>ti sukhasamphasse cittattharaṇe. <b>mudupaccatthate</b>ti mudunā paccattharaṇena paccatthate. <b>sammodī</b>ti ājīvakena saddhiṃ sammodanīyaṃ kathaṃ kathesi. <b>tato</b>ti tato nisajjanato anantarameva sāraṇīyaṃ kathaṃ kathesīti attho. tattha <b>kacci yāpaniya</b>nti kacci te, bhante, sarīraṃ paccayehi yāpetuṃ sakkā. <b>vātānamaviyaggatā</b>ti kacci te sarīre dhātuyo samappavattā, vātānaṃ byaggatā natthi, tattha tattha vaggavaggā hutvā vātā na bādhayantīti attho.</p>
	<p class="paratype03"><b>akasirā</b>ti niddukkhā. <b>vuttī</b>ti jīvitavutti. <b>appābādho</b>ti iriyāpathabhañjakenābādhena virahito . <b>cakkhu</b>nti kacci te cakkhuādīni indriyāni na parihāyantīti pucchati. <b>paṭisammodī</b>ti sammodanīyakathāya paṭikathesi. tattha <b>sabbameta</b>nti yaṃ tayā vuttaṃ vātānamaviyaggatādi, taṃ sabbaṃ tatheva. <b>tadubhaya</b>nti yampi tayā “appābādho casi kacci, cakkhuṃ na parihāyatī”ti vuttaṃ, tampi ubhayaṃ tatheva.</p>
	<p class="paratype03"><b>na balīyare</b>ti nābhibhavanti na kuppanti. <b>anantarā</b>ti paṭisanthārato anantarā pañhaṃ pucchi. tattha <b>atthaṃ dhammañca ñāyañcā</b>ti pāḷiatthañca pāḷiñca kāraṇayuttiñca . so hi “kathaṃ dhammaṃ care”ti pucchanto mātāpituādīsu paṭipattidīpakaṃ pāḷiñca pāḷiatthañca kāraṇayuttiñca me kathethāti imaṃ atthañca dhammañca ñāyañca pucchati. tattha <b>kathañceke adhammaṭṭhā</b>ti ekacce adhamme ṭhitā kathaṃ nirayañceva atho sesāpāye ca patantīti sabbaññubuddhapaccekabuddhabuddhasāvakamahābodhisattesu purimassa purimassa alābhena pacchimaṃ pacchimaṃ pucchitabbakaṃ mahesakkhapañhaṃ rājā kiñci ajānantaṃ naggabhoggaṃ nissirikaṃ andhabālaṃ ājīvakaṃ pucchi.</p>
	<p class="paratype03">sopi evaṃ pucchito pucchānurūpaṃ byākaraṇaṃ adisvā carantaṃ goṇaṃ daṇḍena paharanto viya bhattapātiyaṃ kacavaraṃ khipanto viya ca “suṇa, mahārājā”ti okāsaṃ kāretvā attano micchāvādaṃ paṭṭhapesi. tamatthaṃ pakāsento satthā āha — </p>
	<p class="paratype40">1186<b>.</b> </p>
	<p class="paratype21">“vedehassa vaco sutvā, kassapo etadabravi. </p>
	<p class="paratype22">‘suṇohi me mahārāja, saccaṃ avitathaṃ padaṃ. </p>
	<p class="paratype40">1187<b>.</b> </p>
	<p class="paratype21">‘natthi dhammacaritassa, phalaṃ kalyāṇapāpakaṃ. </p>
	<p class="paratype22">natthi deva paro loko, ko tato hi idhāgato. </p>
	<p class="paratype40">1188<b>.</b> </p>
	<p class="paratype21">‘natthi deva pitaro vā, kuto mātā kuto pitā. </p>
	<p class="paratype22">natthi ācariyo nāma, adantaṃ ko damessati. </p>
	<p class="paratype40">1189<b>.</b> </p>
	<p class="paratype21">‘samatulyāni bhūtāni, natthi jeṭṭhāpacāyikā. </p>
	<p class="paratype27">natthi balaṃ vīriyaṃ vā, kuto uṭṭhānaporisaṃ. </p>
	<p class="paratype22">niyatāni hi bhūtāni, yathā goṭaviso tathā. </p>
	<p class="paratype40">1190<b>.</b> </p>
	<p class="paratype21">‘laddheyyaṃ labhate macco, tattha dānaphalaṃ kuto. </p>
	<p class="paratype22">natthi dānaphalaṃ deva, avaso devavīriyo. </p>
	<p class="paratype40">1191<b>.</b> </p>
	<p class="paratype21">‘bālehi dānaṃ paññattaṃ, paṇḍitehi paṭicchitaṃ. </p>
	<p class="paratype22">avasā denti dhīrānaṃ, bālā paṇḍitamānino’”ti.</p>
	<p class="paratype03">tattha <b>idhāgato</b>ti tato paralokato idhāgato nāma natthi. <b>natthi deva pitaro vā</b>ti deva, ayyakapeyyakādayo vā natthi, tesu asantesu kuto mātā kuto pitā. <b>yathā goṭaviso</b> <b>tathā</b>ti goṭaviso vuccati pacchābandho, yathā nāvāya pacchābandho nāvameva anugacchati, tathā ime sattā niyatameva anugacchantīti vadati. <b>avaso devavīriyo</b>ti evaṃ dānaphale asati yo koci bālo dānaṃ deti, so avaso avīriyo na attano vasena balena deti, dānaphalaṃ pana atthīti saññāya aññesaṃ andhabālānaṃ saddahitvā detīti dīpeti. <b>bālehi dānaṃ paññatta</b>nti “dānaṃ dātabban”ti andhabālehi paññattaṃ anuññātaṃ, taṃ dānaṃ bālāyeva denti, paṇḍitā paṭiggaṇhanti.</p>
	<p class="paratype03">evaṃ dānassa nipphalataṃ vaṇṇetvā idāni pāpassa nipphalabhāvaṃ vaṇṇetuṃ āha — </p>
	<p class="paratype40">1192<b>.</b> </p>
	<p class="paratype21">“sattime sassatā kāyā, acchejjā avikopino. </p>
	<p class="paratype27">tejo pathavī āpo ca, vāyo sukhaṃ dukhañcime. </p>
	<p class="paratype22">jīve ca sattime kāyā, yesaṃ chettā na vijjati. </p>
	<p class="paratype40">1193<b>.</b> </p>
	<p class="paratype21">“natthi hantā va chettā vā, haññe yevāpi koci naṃ. </p>
	<p class="paratype22">antareneva kāyānaṃ, satthāni vītivattare. </p>
	<p class="paratype40">1194<b>.</b> </p>
	<p class="paratype21">“yo cāpi siramādāya, paresaṃ nisitāsinā. </p>
	<p class="paratype22">na so chindati te kāye, tattha pāpaphalaṃ kuto. </p>
	<p class="paratype40">1195<b>.</b> </p>
	<p class="paratype21">“cullāsītimahākappe, sabbe sujjhanti saṃsaraṃ. </p>
	<p class="paratype22">anāgate tamhi kāle, saññatopi na sujjhati. </p>
	<p class="paratype40">1196<b>.</b> </p>
	<p class="paratype21">“caritvāpi bahuṃ bhadraṃ, neva sujjhantināgate. </p>
	<p class="paratype22">pāpañcepi bahuṃ katvā, taṃ khaṇaṃ nātivattare. </p>
	<p class="paratype40">1197<b>.</b> </p>
	<p class="paratype21">“anupubbena no suddhi, kappānaṃ cullasītiyā. </p>
	<p class="paratype22">niyatiṃ nātivattāma, velantamiva sāgaro”ti.</p>
	<p class="paratype03">tattha <b>kāyā</b>ti samūhā. <b>avikopino</b>ti vikopetuṃ na sakkā. <b>jīve</b>ti jīvo. “jīvo”tipi pāṭho, ayameva attho. <b>sattime kāyā</b>ti ime satta kāyā. <b>haññe yevāpi koci na</b>nti yo haññeyya, sopi nattheva. <b>vītivattare</b>ti imesaṃ sattannaṃ kāyānaṃ antareyeva caranti, chindituṃ na sakkonti. <b>siramādāyā</b>ti paresaṃ sīsaṃ gahetvā. <b>nisitāsinā</b>ti nisitena asinā chindati, <b>na so chindatī</b>ti sopi te kāye na chindati, pathavī pathavimeva upeti, āpādayo āpādike, sukhadukkhajīvā ākāsaṃ pakkhandantīti dasseti.</p>
	<p class="paratype03"><b>saṃsara</b>nti mahārāja, ime sattā imaṃ pathaviṃ ekamaṃsakhalaṃ katvāpi ettake kappe saṃsarantā sujjhanti. aññatra hi saṃsārā satte sodhetuṃ samattho nāma natthi, sabbe saṃsāreneva sujjhanti. <b>anāgate tamhi kāle</b>ti yathāvutte pana etasmiṃ kāle anāgate appatte antarā saññatopi parisuddhasīlopi na sujjhati. <b>taṃ</b> <b>khaṇa</b>nti taṃ vuttappakāraṃ kālaṃ. <b>anupubbena no suddhī</b>ti amhākaṃ vāde anupubbena suddhi, sabbesaṃ amhākaṃ anupubbena suddhi bhavissatīti attho. iti so ucchedavādo attano thāmena sakavādaṃ nippadesato kathesīti. </p>
	<p class="paratype40">1198<b>.</b> </p>
	<p class="paratype21">“kassapassa vaco sutvā, alāto etadabravi. </p>
	<p class="paratype22">“yathā bhadanto bhaṇati, mayhampetaṃva ruccati. </p>
	<p class="paratype40">1199<b>.</b> </p>
	<p class="paratype21">‘ahampi purimaṃ jātiṃ, sare saṃsaritattano. </p>
	<p class="paratype22">piṅgalo nāmahaṃ āsiṃ, luddo goghātako pure. </p>
	<p class="paratype40">1200<b>.</b> </p>
	<p class="paratype21">‘bārāṇasiyaṃ phītāyaṃ, bahuṃ pāpaṃ mayā kataṃ. </p>
	<p class="paratype22">bahū mayā hatā pāṇā, mahiṃsā sūkarā ajā. </p>
	<p class="paratype40">1201<b>.</b> </p>
	<p class="paratype21">‘tato cuto idha jāto, iddhe senāpatīkule. </p>
	<p class="paratype22">natthi nūna phalaṃ pāpaṃ, yohaṃ na nirayaṃ gato’”ti.</p>
	<p class="paratype03">tattha <b>alāto etadabravī</b>ti so kira kassapadasabalassa cetiye anojapupphadāmena pūjaṃ katvā maraṇasamaye aññena kammena yathānubhāvaṃ khitto saṃsāre saṃsaranto ekassa pāpakammassa nissandena goghātakakule nibbattitvā bahuṃ pāpamakāsi. athassa maraṇakāle bhasmapaṭicchanno viya aggi ettakaṃ kālaṃ ṭhitaṃ taṃ puññakammaṃ okāsamakāsi. so tassānubhāvena idha nibbattitvā taṃ vibhūtiṃ patto, jātiṃ saranto pana atītānantarato paraṃ parisarituṃ asakkonto “goghātakakammaṃ katvā idha nibbattosmī”ti saññāya tassa vādaṃ upatthambhento idaṃ “yathā bhadanto bhaṇatī”tiādivacanaṃ abravi. tattha <b>sare saṃsaritattano</b>ti attano saṃsaritaṃ sarāmi. <b>senāpatīkule</b>ti senāpatikulamhi. </p>
	<p class="paratype40">1202<b>.</b> </p>
	<p class="paratype21">“athettha bījako nāma, dāso āsi paṭaccarī. </p>
	<p class="paratype22">uposathaṃ upavasanto, guṇasantikupāgami. </p>
	<p class="paratype40">1203<b>.</b> </p>
	<p class="paratype21">“kassapassa vaco sutvā, alātassa ca bhāsitaṃ. </p>
	<p class="paratype22">passasanto muhuṃ uṇhaṃ, rudaṃ assūni vattayī”ti.</p>
	<p class="paratype03">tattha <b>athetthā</b>ti atha ettha etissaṃ mithilāyaṃ. <b>paṭaccarī</b>ti daliddo kapaṇo ahosi. <b>guṇasantikupāgamī</b>ti guṇassa santikaṃ kiñcideva kāraṇaṃ sossāmīti upagatoti veditabbo. </p>
	<p class="paratype40">1204<b>.</b> </p>
	<p class="paratype21">“tamanupucchi vedeho, ‘kimatthaṃ samma rodasi. </p>
	<p class="paratype22">kiṃ te sutaṃ vā diṭṭhaṃ vā, kiṃ maṃ vedesi vedanan’”ti.</p>
	<p class="paratype03">tattha <b>kiṃ maṃ vedesi vedana</b>nti kiṃ nāma tvaṃ kāyikaṃ vā cetasikaṃ vā vedanaṃ pattoyaṃ, evaṃ rodanto maṃ vedesi jānāpesi, uttānameva naṃ katvā mayhaṃ ācikkhāhīti. </p>
	<p class="paratype40">1205<b>.</b> </p>
	<p class="paratype21">“vedehassa vaco sutvā, bījako etadabravi. </p>
	<p class="paratype22">‘natthi me vedanā dukkhā, mahārāja suṇohi me. </p>
	<p class="paratype40">1206<b>.</b> </p>
	<p class="paratype21">‘ahampi purimaṃ jātiṃ, sarāmi sukhamattano. </p>
	<p class="paratype22">sāketāhaṃ pure āsiṃ, bhāvaseṭṭhi guṇe rato. </p>
	<p class="paratype40">1207<b>.</b> </p>
	<p class="paratype21">‘sammato brāhmaṇibbhānaṃ, saṃvibhāgarato suci. </p>
	<p class="paratype22">na cāpi pāpakaṃ kammaṃ, sarāmi katamattano. </p>
	<p class="paratype40">1208<b>.</b> </p>
	<p class="paratype21">‘tato cutāhaṃ vedeha, idha jāto duritthiyā. </p>
	<p class="paratype22">gabbhamhi kumbhadāsiyā, yato jāto suduggato. </p>
	<p class="paratype40">1209<b>.</b> </p>
	<p class="paratype21">‘evampi duggato santo, samacariyaṃ adhiṭṭhito. </p>
	<p class="paratype22">upaḍḍhabhāgaṃ bhattassa, dadāmi yo me icchati. </p>
	<p class="paratype40">1210<b>.</b> </p>
	<p class="paratype21">‘cātuddasiṃ pañcadasiṃ, sadā upavasāmahaṃ. </p>
	<p class="paratype22">na cāpi bhūte hiṃsāmi, theyyaṃ cāpi vivajjayiṃ. </p>
	<p class="paratype40">1211<b>.</b> </p>
	<p class="paratype21">‘sabbameva hi nūnetaṃ, suciṇṇaṃ bhavati nipphalaṃ. </p>
	<p class="paratype22">niratthaṃ maññidaṃ sīlaṃ, alāto bhāsatī yathā. </p>
	<p class="paratype40">1212<b>.</b> </p>
	<p class="paratype21">‘kalimeva nūna gaṇhāmi, asippo dhuttako yathā. </p>
	<p class="paratype22">kaṭaṃ alāto gaṇhāti, kitavosikkhito yathā. </p>
	<p class="paratype40">1213<b>.</b> </p>
	<p class="paratype21">‘dvāraṃ nappaṭipassāmi, yena gacchāmi suggatiṃ. </p>
	<p class="paratype22">tasmā rāja parodāmi, sutvā kassapabhāsitan’”ti.</p>
	<p class="paratype03">tattha <b>bhāvaseṭṭhī</b>ti evaṃnāmako asītikoṭivibhavo seṭṭhi. <b>guṇe rato</b>ti guṇamhi rato. <b>sammato</b>ti sambhāvito saṃvaṇṇito. <b>sucī</b>ti sucikammo. <b>idha jāto duritthiyā</b>ti imasmiṃ mithilanagare daliddiyā kapaṇāya kumbhadāsiyā kucchimhi jātosmīti. so kira pubbe kassapabuddhakāle araññe naṭṭhaṃ balibaddaṃ gavesamāno ekena maggamūḷhena bhikkhunā maggaṃ puṭṭho tuṇhī hutvā puna tena pucchito kujjhitvā “samaṇa, dāsā nāma mukharā honti, dāsena tayā bhavitabbaṃ, atimukharosī”ti āha. taṃ kammaṃ tadā vipākaṃ adatvā bhasmacchanno viya pāvako ṭhitaṃ. maraṇasamaye aññaṃ kammaṃ upaṭṭhāsi. so yathākammaṃ saṃsāre saṃsaranto ekassa kusalakammassa balena sākete vuttappakāro seṭṭhi hutvā dānādīni puññāni akāsi. taṃ panassa kammaṃ pathaviyaṃ nihitanidhi viya ṭhitaṃ okāsaṃ labhitvā vipākaṃ dassati. yaṃ pana tena taṃ bhikkhuṃ akkosantena kataṃ pāpakammaṃ, tamassa tasmiṃ attabhāve vipākaṃ adāsi. so ajānanto “itarassa kalyāṇakammassa balena kumbhadāsiyā kucchimhi nibbattosmī”ti saññāya evamāha. <b>yato jāto suduggato</b>ti sohaṃ jātakālato paṭṭhāya atiduggatoti dīpeti.</p>
	<p class="paratype03"><b>samacariyamadhiṭṭhito</b>ti samacariyāyameva patiṭṭhitomhi. <b>nūneta</b>nti ekaṃsena etaṃ. <b>maññidaṃ sīla</b>nti deva, idaṃ sīlaṃ nāma niratthakaṃ maññe. <b>alāto</b>ti yathā ayaṃ alātasenāpati “mayā purimabhave bahuṃ pāṇātipātakammaṃ katvā senāpatiṭṭhānaṃ laddhan”ti bhāsati, tena kāraṇenāhaṃ niratthakaṃ sīlanti maññāmi. <b>kalimevā</b>ti yathā asippo asikkhito akkhadhutto parājayaggāhaṃ gaṇhāti, tathā nūna gaṇhāmi, purimabhave attano sāpateyyaṃ nāsetvā idāni dukkhaṃ anubhavāmi. <b>kassapabhāsita</b>nti kassapagottassa acelakassa bhāsitaṃ sutvāti vadati. </p>
	<p class="paratype40">1214<b>.</b> </p>
	<p class="paratype21">“bījakassa vaco sutvā, rājā aṅgati mabravi. </p>
	<p class="paratype22">‘natthi dvāraṃ sugatiyā, niyatiṃ kaṅkha bījaka. </p>
	<p class="paratype40">1215<b>.</b> </p>
	<p class="paratype21">‘sukhaṃ vā yadi vā dukkhaṃ, niyatiyā kira labbhati. </p>
	<p class="paratype22">saṃsārasuddhi sabbesaṃ, mā turittho anāgate. </p>
	<p class="paratype40">1216<b>.</b> </p>
	<p class="paratype21">‘ahampi pubbe kalyāṇo, brāhmaṇibbhesu byāvaṭo. </p>
	<p class="paratype22">vohāramanusāsanto, ratihīno tadantarā’”ti.</p>
	<p class="paratype03">tattha <b>aṅgati mabravī</b>ti paṭhamameva itaresaṃ dvinnaṃ, pacchā bījakassāti tiṇṇaṃ vacanaṃ sutvā daḷhaṃ micchādiṭṭhiṃ gahetvā etaṃ “natthi dvāran”tiādivacanamabravi. <b>niyatiṃ kaṅkhā</b>ti samma bījaka, niyatimeva olokehi. cullāsītimahākappappamāṇo kāloyeva hi satte sodheti, tvaṃ atituritoti adhippāyenevamāha. <b>anāgate</b>ti tasmiṃ kāle asampatte antarāva devalokaṃ gacchāmīti mā turittho. <b>byāvaṭo</b>ti brāhmaṇesu ca gahapatikesu ca tesaṃyeva kāyaveyyāvaccadānādikammakaraṇena byāvaṭo ahosiṃ. <b>vohāra</b>nti vinicchayaṭṭhāne nisīditvā rājakiccaṃ vohāraṃ anusāsantova. <b>ratihīno tadantarā</b>ti ettakaṃ kālaṃ kāmaguṇaratiyā parihīnoti.</p>
	<p class="paratype03">evañca pana vatvā “bhante kassapa, mayaṃ ettakaṃ kālaṃ pamajjimhā, idāni pana amhehi ācariyo laddho, ito paṭṭhāya kāmaratimeva anubhavissāma, tumhākaṃ santike ito uttari dhammassavanampi no papañco bhavissati, tiṭṭhatha tumhe, mayaṃ gamissāmā”ti āpucchanto āha — </p>
	<p class="paratype40">1217<b>.</b> </p>
	<p class="paratype21">“punapi bhante dakkhemu, saṅgati ce bhavissatī”ti.</p>
	<p class="paratype03">tattha <b>saṅgati ce</b>ti ekasmiṃ ṭhāne ce no samāgamo bhavissati,no ce, asati puññaphale kiṃ tayā diṭṭhenāti. </p>
	<p class="paratype22">“idaṃ vatvāna vedeho, paccagā sanivesanan”ti.</p>
	<p class="paratype03">tattha <b>sanivesana</b>nti bhikkhave, idaṃ vacanaṃ vedeharājā vatvā rathaṃ abhiruyha attano nivesanaṃ candakapāsādatalameva paṭigato.</p>
	<p class="paratype03">rājā paṭhamaṃ guṇasantikaṃ gantvā taṃ vanditvā pañhaṃ pucchi. āgacchanto pana avanditvāva āgato. guṇo attano aguṇatāya vandanampi nālattha, piṇḍādikaṃ sakkāraṃ kimeva lacchati. rājāpi taṃ rattiṃ vītināmetvā punadivase amacce sannipātetvā “kāmaguṇe me upaṭṭhāpetha, ahaṃ ito paṭṭhāya kāmaguṇasukhameva anubhavissāmi, na me aññāni kiccāni ārocetabbāni, vinicchayakiccaṃ asuko ca asuko ca karotū”ti vatvā kāmaratimatto ahosi. tamatthaṃ pakāsento satthā āha — </p>
	<p class="paratype40">1218<b>.</b> </p>
	<p class="paratype21">“tato ratyā vivasāne, upaṭṭhānamhi aṅgati. </p>
	<p class="paratype22">amacce sannipātetvā, idaṃ vacanamabravi. </p>
	<p class="paratype40">1219<b>.</b> </p>
	<p class="paratype21">‘candake me vimānasmiṃ, sadā kāme vidhentu me. </p>
	<p class="paratype22">mā upagacchuṃ atthesu, guyhappakāsiyesu ca. </p>
	<p class="paratype40">1220<b>.</b> </p>
	<p class="paratype21">‘vijayo ca sunāmo ca, senāpati alātako. </p>
	<p class="paratype22">ete atthe nisīdantu, vohārakusalā tayo’. </p>
	<p class="paratype40">1221<b>.</b> </p>
	<p class="paratype21">“idaṃ vatvāna vedeho, kāmeva bahumaññatha. </p>
	<p class="paratype22">na cāpi brāhmaṇibbhesu, atthe kismiñci byāvaṭo”ti.</p>
	<p class="paratype03">tattha <b>upaṭṭhānamhī</b>ti attano upaṭṭhānaṭṭhāne. <b>candake me</b>ti mama santake candakapāsāde. <b>vidhentu me</b>ti niccaṃ mayhaṃ kāme saṃvidahantu upaṭṭhapentu. <b>guyhappakāsiyesū</b>ti guyhesupi pakāsiyesupi atthesu uppannesu maṃ keci mā upagacchuṃ. <b>atthe</b>ti atthakaraṇe vinicchayaṭṭhāne. <b>nisīdantū</b>ti mayā kattabbakiccassa karaṇatthaṃ sesāmaccehi saddhiṃ nisīdantūti. </p>
	<p class="paratype40">1222<b>.</b> </p>
	<p class="paratype21">“tato dvesattarattassa, vedehassatrajā piyā. </p>
	<p class="paratype22">rājadhītā rucā nāma, dhātimātaramabravi. </p>
	<p class="paratype40">1223<b>.</b> </p>
	<p class="paratype21">“alaṅkarotha maṃ khippaṃ, sakhiyo cālaṅkarontu me. </p>
	<p class="paratype22">suve pannaraso dibyo, gacchaṃ issarasantike. </p>
	<p class="paratype40">1224<b>.</b> </p>
	<p class="paratype21">“tassā mālyaṃ abhihariṃsu, candanañca mahārahaṃ. </p>
	<p class="paratype22">maṇisaṅkhamuttāratanaṃ, nānāratte ca ambare. </p>
	<p class="paratype40">1225<b>.</b> </p>
	<p class="paratype21">“tañca soṇṇamaye pīṭhe, nisinnaṃ bahukitthiyo. </p>
	<p class="paratype22">parikiriya asobhiṃsu, rucaṃ ruciravaṇṇinin”ti.</p>
	<p class="paratype03">tattha <b>tato</b>ti tato rañño kāmapaṅke laggitadivasato paṭṭhāya. <b>dvesattarattassā</b>ti cuddasame divase. <b>dhātimātaramabravī</b>ti pitu santikaṃ gantukāmā hutvā dhātimātaramāha. sā kira cātuddase cātuddase pañcasatakumārikāhi parivutā dhātigaṇaṃ ādāya mahantena sirivilāsena attano sattabhūmikā rativaḍḍhanapāsādā oruyha pitu dassanatthaṃ candakapāsādaṃ gacchati. atha naṃ pitā disvā tuṭṭhamānaso hutvā mahāsakkāraṃ kāretvā uyyojento “amma, dānaṃ dehī”ti sahassaṃ datvā uyyojeti. sā attano nivesanaṃ āgantvā punadivase uposathikā hutvā kapaṇaddhikavaṇibbakayācakānaṃ mahādānaṃ deti. raññā kirassā eko janapadopi dinno. tato āyena sabbakiccāni karoti. tadā pana “raññā kira guṇaṃ ājīvakaṃ nissāya micchādassanaṃ gahitan”ti sakalanagare ekakolāhalaṃ ahosi. taṃ pavattiṃ rucāya dhātiyo sutvā rājadhītāya ārocayiṃsu “ayye, pitarā kira te ājīvakassa kathaṃ sutvā micchādassanaṃ gahitaṃ, so kira catūsu nagaradvāresu dānasālāyo viddhaṃsāpetvā parapariggahitā itthiyo ca kumārikāyo ca pasayhakārena gaṇhituṃ āṇāpeti, rajjaṃ na vicāreti, kāmamattoyeva kira jāto”ti. sā taṃ kathaṃ sutvā anattamanā hutvā “kathañhi nāma me tāto apagatasukkadhammaṃ nillajjaṃ naggabhoggaṃ upasaṅkamitvā pañhaṃ pucchissati, nanu dhammikasamaṇabrāhmaṇe kammavādino upasaṅkamitvā pucchitabbo siyā, ṭhapetvā kho pana maṃ añño mayhaṃ pitaraṃ micchādassanā apanetvā sammādassane patiṭṭhāpetuṃ samattho nāma natthi. ahañhi atītā satta, anāgatā sattāti cuddasa jātiyo anussarāmi, tasmā pubbe mayā kataṃ pāpakammaṃ kathetvā pāpakammassa phalaṃ dassentī mama pitaraṃ micchādassanā mocessāmi. sace pana ajjeva gamissāmi, atha maṃ pitā ‘amma, tvaṃ pubbe aḍḍhamāse āgacchasi, ajja kasmā evaṃ lahu āgatāsī’ti vakkhati. tatra sace ahaṃ ‘tumhehi kira micchādassanaṃ gahitan’ti sutvā ‘āgatamhī’ti vakkhāmi, na me vacanaṃ garuṃ katvā gaṇhissati, tasmā ajja agantvā ito cuddasame divase kāḷapakkheyeva kiñci ajānantī viya pubbe gamanākārenteva gantvā āgamanakāle dānavattatthāya sahassaṃ yācissāmi, tadā me pitā diṭṭhiyā gahitabhāvaṃ kathessati. atha naṃ ahaṃ attano balena micchādiṭṭhiṃ chaḍḍāpessāmī”ti cintesi. tasmā cuddasame divase pitu santikaṃ gantukāmā hutvā evamāha.</p>
	<p class="paratype03">tattha <b>sakhiyo cā</b>ti sahāyikāyopi me pañcasatā kumārikāyo ekāyekaṃ asadisaṃ katvā nānālaṅkārehi nānāvaṇṇehi pupphagandhavilepanehi alaṅkarontūti. <b>dibyo</b>ti dibbasadiso, devatāsannipātapaṭimaṇḍitotipi dibbo. <b>gaccha</b>nti mama dānavattaṃ āharāpetuṃ videhissarassa pitu santikaṃ gamissāmīti. <b>abhihariṃsū</b>ti soḷasahi gandhodakaghaṭehi nhāpetvā maṇḍanatthāya abhihariṃsu. <b>parikiriyā</b>ti parivāretvā. <b>asobhiṃsū</b>ti sujaṃ parivāretvā ṭhitā devakaññā viya taṃ divasaṃ ativiya asobhiṃsūti. </p>
	<p class="paratype40">1226<b>.</b> </p>
	<p class="paratype21">“sā ca sakhimajjhagatā, sabbābharaṇabhūsitā. </p>
	<p class="paratype22">sateratā abbhamiva, candakaṃ pāvisī rucā. </p>
	<p class="paratype40">1227<b>.</b> </p>
	<p class="paratype21">“upasaṅkamitvā vedehaṃ, vanditvā vinaye rataṃ. </p>
	<p class="paratype22">suvaṇṇakhacite pīṭhe, ekamantaṃ upāvisī”ti.</p>
	<p class="paratype03">tattha <b>upāvisī</b>ti pitu vasanaṭṭhānaṃ candakapāsādaṃ pāvisi. <b>suvaṇṇakhacite</b>ti sattaratanakhacite suvaṇṇamaye pīṭhe. </p>
	<p class="paratype40">1228<b>.</b> </p>
	<p class="paratype21">“tañca disvāna vedeho, accharānaṃva saṅgamaṃ. </p>
	<p class="paratype22">rucaṃ sakhimajjhagataṃ, idaṃ vacanamabravi. </p>
	<p class="paratype40">1229<b>.</b> </p>
	<p class="paratype21">“‘kacci ramasi pāsāde, antopokkharaṇiṃ pati. </p>
	<p class="paratype22">kacci bahuvidhaṃ khajjaṃ, sadā abhiharanti te. </p>
	<p class="paratype40">1230<b>.</b> </p>
	<p class="paratype21">‘kacci bahuvidhaṃ mālyaṃ, ocinitvā kumāriyo. </p>
	<p class="paratype22">gharake karotha paccekaṃ, khiḍḍāratiratā muhuṃ. </p>
	<p class="paratype40">1231<b>.</b> </p>
	<p class="paratype21">‘kena vā vikalaṃ tuyhaṃ, kiṃ khippaṃ āharanti te. </p>
	<p class="paratype22">mano karassu kuḍḍamukhī, api candasamamhipī’”ti.</p>
	<p class="paratype03">tattha <b>saṅgama</b>nti accharānaṃ saṅgamaṃ viya samāgamaṃ disvā. <b>pāsāde</b>ti amma mayā tuyhaṃ vejayantasadiso rativaḍḍhanapāsādo kārito, kacci tattha ramasi. <b>antopokkharaṇiṃ patī</b>ti antovatthusmiññeva te mayā nandāpokkharaṇīpaṭibhāgāpokkharaṇī kāritā, kacci taṃ pokkharaṇiṃ paṭicca udakakīḷaṃ kīḷantī ramasi. <b>mālya</b>nti amma, ahaṃ tuyhaṃ devasikaṃ pañcavīsati pupphasamugge pahiṇāmi, kacci tumhe sabbāpi kumārikāyo taṃ mālyaṃ ocinitvā ganthitvā abhiṇhaṃ khiḍḍāratiratā hutvā paccekaṃ gharake karotha, “idaṃ sundaraṃ, idaṃ sundarataran”ti pāṭiyekkaṃ sārambhena vāyapupphagharakāni pupphagabbhe ca pupphāsanapupphasayanāni ca kacci karothāti pucchati.</p>
	<p class="paratype03"><b>vikala</b>nti vekallaṃ. <b>mano karassū</b>ti cittaṃ uppādehi. <b>kuḍḍamukhī</b>ti sāsapakakkehi pasāditamukhatāya taṃ evamāha. itthiyo hi mukhavaṇṇaṃ pasādentiyo duṭṭhalohitamukhadūsitapīḷakāharaṇatthaṃ paṭhamaṃ sāsapakakkena mukhaṃ vilimpanti, tato lohitassa samakaraṇatthaṃ mattikākakkena, tato chavipasādanatthaṃ tilakakkena. <b>candasamamhipī</b>ti candato dullabhataro nāma natthi, tādisepi ruciṃ katvā mamācikkha, sampādessāmi teti. </p>
	<p class="paratype40">1232<b>.</b> </p>
	<p class="paratype21">“vedehassa vaco sutvā, rucā pitara mabravi. </p>
	<p class="paratype22">‘sabbametaṃ mahārāja, labbhatissarasantike. </p>
	<p class="paratype40">1233<b>.</b> </p>
	<p class="paratype21">‘suve pannaraso dibyo, sahassaṃ āharantu me. </p>
	<p class="paratype22">yathādinnañca dassāmi, dānaṃ sabbavaṇīsvahan’”ti.</p>
	<p class="paratype03">tattha <b>sabbavaṇīsvaha</b>nti sabbavaṇibbakesu ahaṃ dassāmi. </p>
	<p class="paratype40">1234<b>.</b> </p>
	<p class="paratype21">“rucāya vacanaṃ sutvā, rājā aṅgati mabravi. </p>
	<p class="paratype22">‘bahuṃ vināsitaṃ vittaṃ, niratthaṃ aphalaṃ tayā. </p>
	<p class="paratype40">1235<b>.</b> </p>
	<p class="paratype21">‘uposathe vasaṃ niccaṃ, annapānaṃ na bhuñjasi. </p>
	<p class="paratype22">niyatetaṃ abhuttabbaṃ, natthi puññaṃ abhuñjato’”ti.</p>
	<p class="paratype03">tattha <b>aṅgati mabravī</b>ti bhikkhave, so aṅgatirājā pubbe ayācitopi “amma, dānaṃ dehī”ti sahassaṃ datvā taṃ divasaṃ yācitopi micchādassanassa gahitattā adatvā idaṃ “bahuṃ vināsitan”tiādivacanaṃ abravi. <b>niyatetaṃ abhuttabba</b>nti etaṃ niyativasena tayā abhuñjitabbaṃ bhavissati, bhuñjantānampi abhuñjantānampi puññaṃ natthi. sabbe hi cullāsītimahākappe atikkamitvāva sujjhanti. </p>
	<p class="paratype40">1236<b>.</b> </p>
	<p class="paratype21">“bījakopi hi sutvāna, tadā kassapabhāsitaṃ. </p>
	<p class="paratype22">‘passasanto muhuṃ uṇhaṃ, rudaṃ assūni vattayi. </p>
	<p class="paratype40">1237<b>.</b> </p>
	<p class="paratype21">‘yāva ruce jīvamānā, mā bhattamapanāmayi. </p>
	<p class="paratype22">natthi bhadde paro loko, kiṃ niratthaṃ vihaññasī’”ti.</p>
	<p class="paratype03">tattha <b>bījakopī</b>ti bījakopi pubbe kalyāṇakammaṃ katvā tassa nissandena dāsikucchiyaṃ nibbattoti bījakavatthumpissā udāharaṇatthaṃ āhari. <b>natthi bhadde</b>ti bhadde, guṇācariyo evamāha “natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā”ti. paraloke hi sati idhalokopi nāma bhaveyya, soyeva ca natthi. mātāpitūsu santesu puttadhītaro nāma bhaveyyūuṃ, teyeva ca natthi. dhamme sati dhammikasamaṇabrāhmaṇā bhaveyyūṃ, teyeva ca natthi. kiṃ dānaṃ dentī sīlaṃ rakkhantī niratthaṃ vihaññasīti. </p>
	<p class="paratype40">1238<b>.</b> </p>
	<p class="paratype21">“vedehassa vaco sutvā, rucā ruciravaṇṇinī. </p>
	<p class="paratype22">jānaṃ pubbāparaṃ dhammaṃ, pitaraṃ etadabravi. </p>
	<p class="paratype40">1239<b>.</b> </p>
	<p class="paratype21">‘sutameva pure āsi, sakkhi diṭṭhamidaṃ mayā. </p>
	<p class="paratype22">bālūpasevī yo hoti, bālova samapajjatha. </p>
	<p class="paratype40">1240<b>.</b> </p>
	<p class="paratype21">‘mūḷho hi mūḷhamāgamma, bhiyyo mohaṃ nigacchati. </p>
	<p class="paratype22">patirūpaṃ alātena, bījakena ca muyhitun’”ti.</p>
	<p class="paratype03">tattha <b>pubbāparaṃ dhamma</b>nti bhikkhave, pitu vacanaṃ sutvā rucā rājadhītā atīte sattajātivasena pubbadhammaṃ, anāgate sattajātivasena anāgatadhammañca jānantī pitaraṃ micchādiṭṭhito mocetukāmā etaṃ “sutamevā”tiādimāha. tattha <b>samapajjathā</b>ti yo puggalo bālūpasevī hoti, so bālova samapajjatīti etaṃ mayā pubbe sutameva, ajja pana paccakkhato diṭṭhaṃ. <b>mūḷho</b>ti maggamūḷhaṃ āgamma maggamūḷho viya diṭṭhimūḷhaṃ āgamma diṭṭhimūḷhopi uttari mohaṃ nigacchati, mūḷhataro hoti. <b>alātenā</b>ti deva, tumhehi jātigottakulapadesaissariyapuññapaññāhīnena alātasenāpatinā accantahīnena duppaññena bījakadāsena ca gāmadārakasadisaṃ ahirikaṃ bālaṃ guṇaṃ ājīvakaṃ āgamma muyhituṃ patirūpaṃ anucchavikaṃ. kiṃ te na muyhissantīti?</p>
	<p class="paratype03">evaṃ te ubhopi garahitvā diṭṭhito mocetukāmatāya pitaraṃ vaṇṇentī āha — </p>
	<p class="paratype40">1241<b>.</b> </p>
	<p class="paratype21">“tvañca devāsi sappañño, dhīro atthassa kovido. </p>
	<p class="paratype22">kathaṃ bālebhi sadisaṃ, hīnadiṭṭhiṃ upāgami. </p>
	<p class="paratype40">1242<b>.</b> </p>
	<p class="paratype21">“sacepi saṃsārapathena sujjhati, niratthiyā pabbajjā guṇassa. </p>
	<p class="paratype22">kīṭova aggiṃ jalitaṃ apāpataṃ, upapajjati mohamūḷho naggabhāvaṃ. </p>
	<p class="paratype40">1243<b>.</b> </p>
	<p class="paratype21">“saṃsārasuddhīti pure niviṭṭhā, kammaṃ vidūsenti bahū ajānaṃ. </p>
	<p class="paratype22">pubbe kalī duggahitovanatthā, dummocayā balisā ambujovā”ti.</p>
	<p class="paratype03">tattha <b>sappañño</b>ti yasavayapuññatitthāvāsayonisomanasikārasākacchāvasena laddhāya paññāya sappañño, teneva kāraṇena <b>dhīro,</b> dhīratāya atthānatthassa kāraṇākāraṇassa <b>kovido. bālebhi sadisa</b>nti yathā te bālā upagatā, tathā kathaṃ tvaṃ hīnadiṭṭhiṃ upagato. <b>apāpata</b>nti api āpataṃ, patantoti attho. idaṃ vuttaṃ hoti — tāta, saṃsārena suddhīti laddhiyā sati yathā paṭaṅgakīṭo rattibhāge jalitaṃ aggiṃ disvā tappaccayaṃ dukkhaṃ ajānitvā mohena tattha patanto mahādukkhaṃ āpajjati, tathā guṇopi pañca kāmaguṇe pahāya mohamūḷho nirassādaṃ naggabhāvaṃ upapajjati.</p>
	<p class="paratype03"><b>pure niviṭṭhā</b>ti tāta, saṃsārena suddhīti kassaci vacanaṃ asutvā paṭhamameva niviṭṭho natthi, sukatadukkaṭānaṃ kammānaṃ phalanti gahitattā bahū janā ajānantā kammaṃ vidūsentā kammaphalampi vidūsentiyeva, evaṃ tesaṃ pubbe gahito kali parājayagāho duggahitova hotīti attho. <b>dummocayā balisā ambujovā</b>ti te pana evaṃ ajānantā micchādassanena anatthaṃ gahetvā ṭhitā bālā yathā nāma balisaṃ gilitvā ṭhito maccho balisā dummocayo hoti, evaṃ tamhā anatthā dummocayā honti.</p>
	<p class="paratype03">uttaripi udāharaṇaṃ āharantī āha — </p>
	<p class="paratype40">1244<b>.</b> </p>
	<p class="paratype21">“upamaṃ te karissāmi, mahārāja tavatthiyā. </p>
	<p class="paratype22">upamāya midhekacce, atthaṃ jānanti paṇḍitā. </p>
	<p class="paratype40">1245<b>.</b> </p>
	<p class="paratype21">“vāṇijānaṃ yathā nāvā, appamāṇabharā garu. </p>
	<p class="paratype22">atibhāraṃ samādāya, aṇṇave avasīdati. </p>
	<p class="paratype40">1246<b>.</b> </p>
	<p class="paratype21">“evameva naro pāpaṃ, thokaṃ thokampi ācinaṃ. </p>
	<p class="paratype22">atibhāraṃ samādāya, niraye avasīdati. </p>
	<p class="paratype40">1247<b>.</b> </p>
	<p class="paratype21">“na tāva bhāro paripūro, alātassa mahīpati. </p>
	<p class="paratype22">ācināti ca taṃ pāpaṃ, yena gacchati duggatiṃ. </p>
	<p class="paratype40">1248<b>.</b> </p>
	<p class="paratype21">“pubbevassa kataṃ puññaṃ, alātassa mahīpati. </p>
	<p class="paratype22">tasseva deva nissando, yañceso labhate sukhaṃ. </p>
	<p class="paratype40">1249<b>.</b> </p>
	<p class="paratype21">“khīyate cassa taṃ puññaṃ, tathā hi aguṇe rato. </p>
	<p class="paratype22">ujumaggaṃ avahāya, kummaggamanudhāvati. </p>
	<p class="paratype40">1250<b>.</b> </p>
	<p class="paratype21">“tulā yathā paggahitā, ohite tulamaṇḍale. </p>
	<p class="paratype22">unnameti tulāsīsaṃ, bhāre oropite sati. </p>
	<p class="paratype40">1251<b>.</b> </p>
	<p class="paratype21">“evameva naro puññaṃ, thokaṃ thokampi ācinaṃ. </p>
	<p class="paratype22">saggātimāno dāsova, bījako sātave rato”ti.</p>
	<p class="paratype03">tattha <b>niraye</b>ti aṭṭhavidhe mahāniraye, soḷasavidhe ussadaniraye, lokantaraniraye ca. <b>bhāro</b>ti tāta, na tāva alātassa akusalabhāro pūrati. <b>tassevā</b>ti tassa pubbe katassa puññasseva nissando, yaṃ so alātasenāpati ajja sukhaṃ labhati. na hi tāta, etaṃ goghātakakammassa phalaṃ. pāpakammassa hi nāma vipāko iṭṭho kanto bhavissatīti aṭṭhānametaṃ. <b>aguṇe rato</b>ti tathāhesa idāni akusalakamme rato. <b>ujumagga</b>nti dasakusalakammapathamaggaṃ. <b>kummagga</b>nti nirayagāmiakusalamaggaṃ.</p>
	<p class="paratype03"><b>ohite tulamaṇḍale</b>ti bhaṇḍapaṭicchanatthāya tulamaṇḍale laggetvā ṭhapite. <b>unnametī</b>ti uddhaṃ ukkhipati. <b>ācina</b>nti thokaṃ thokampi puññaṃ ācinanto pāpabhāraṃ otāretvā naro kalyāṇakammassa sīsaṃ ukkhipitvā devalokaṃ gacchati. <b>saggātimāno</b>ti sagge atimāno saggasampāpake sātaphale kalyāṇakamme abhirato. “saggādhimāno”tipi pāṭho, saggaṃ adhikāraṃ katvā ṭhitacittoti attho. <b>sātave rato</b>ti esa bījakadāso sātave madhuravipāke kusaladhammeyeva rato. so imassa pāpakammassa khīṇakāle, kalyāṇakammassa phalena devaloke nibbattissati.</p>
	<p class="paratype03">yañcesa idāni dāsattaṃ upagato, na taṃ kalyāṇakammassa phalena. dāsattasaṃvattanikañhissa pubbe kataṃ pāpaṃ bhavissatīti niṭṭhamettha gantabbanti imamatthaṃ pakāsentī āha — </p>
	<p class="paratype40">1252<b>.</b> </p>
	<p class="paratype21">“yamajja bījako dāso, dukkhaṃ passati attani. </p>
	<p class="paratype22">pubbevassa kataṃ pāpaṃ, tameso paṭisevati. </p>
	<p class="paratype40">1253<b>.</b> </p>
	<p class="paratype21">“khīyate cassa taṃ pāpaṃ, tathā hi vinaye rato. </p>
	<p class="paratype22">kassapañca samāpajja, mā hevuppathamāgamā”ti.</p>
	<p class="paratype03">tattha <b>mā hevuppathamāgamā</b>ti tāta, tvaṃ imaṃ naggaṃ kassapājīvakaṃ upagantvā mā heva nirayagāmiṃ uppathaṃ agamā, mā pāpamakāsīti pitaraṃ ovadati.</p>
	<p class="paratype03">idānissa pāpūpasevanāya dosaṃ kalyāṇamittūpasevanāya ca guṇaṃ dassentī āha — </p>
	<p class="paratype40">1254<b>.</b> </p>
	<p class="paratype21">“yaṃ yañhi rāja bhajati, santaṃ vā yadi vā asaṃ. </p>
	<p class="paratype22">sīlavantaṃ visīlaṃ vā, vasaṃ tasseva gacchati. </p>
	<p class="paratype40">1255<b>.</b> </p>
	<p class="paratype21">“yādisaṃ kurute mittaṃ, yādisaṃ cūpasevati. </p>
	<p class="paratype22">sopi tādisako hoti, sahavāso hi tādiso. </p>
	<p class="paratype40">1256<b>.</b> </p>
	<p class="paratype21">“sevamāno sevamānaṃ, samphuṭṭho samphusaṃ paraṃ. </p>
	<p class="paratype27">saro diddho kalāpaṃva, alittamupalimpati. </p>
	<p class="paratype22">upalepabhayā dhīro, neva pāpasakhā siyā. </p>
	<p class="paratype40">1257<b>.</b> </p>
	<p class="paratype21">“pūtimacchaṃ kusaggena, yo naro upanayhati. </p>
	<p class="paratype22">kusāpi pūti vāyanti, evaṃ bālūpasevanā. </p>
	<p class="paratype40">1258<b>.</b> </p>
	<p class="paratype21">“tagarañca palāsena, yo naro upanayhati. </p>
	<p class="paratype22">pattāpi surabhi vāyanti, evaṃ dhīrūpasevanā. </p>
	<p class="paratype40">1259<b>.</b> </p>
	<p class="paratype21">“tasmā pattapuṭasseva, ñatvā sampākamattano </p>
	<p class="paratype27">asante nopaseveyya, sante seveyya paṇḍito. </p>
	<p class="paratype22">asanto nirayaṃ nenti, santo pāpenti suggatin”ti.</p>
	<p class="paratype03">tattha <b>santaṃ vā</b>ti sappurisaṃ vā. <b>yadi vā asa</b>nti asappurisaṃ vā. <b>saro diddho kalāpaṃvā</b>ti mahārāja, yathā nāma halāhalavisalitto saro sarakalāpe khitto sabbaṃ taṃ visena alittampi sarakalāpaṃ limpati, visadiddhameva karoti, evameva pāpamitto pāpaṃ sevamāno attānaṃ sevamānaṃ paraṃ, tena samphuṭṭho taṃ samphusaṃ alittaṃ pāpena purisaṃ attanā ekajjhāsayaṃ karonto upalimpati. <b>pūti vāyantī</b>ti tassa te kusāpi duggandhā vāyanti. <b>tagarañcā</b>ti tagarañca aññañca gandhasampannaṃ gandhajātaṃ. <b>eva</b>nti evarūpā dhīrūpasevanā. dhīro hi attānaṃ sevamānaṃ dhīrameva karoti.</p>
	<p class="paratype03"><b>tasmā</b> <b>pattapuṭassevā</b>ti yasmā tagarādipaliveṭhamānāni paṇṇānipi sugandhāni honti, tasmā palāsapattapuṭasseva paṇḍitūpasevanena ahampi paṇḍito bhavissāmīti evaṃ. <b>ñatvā sampākamattano</b>ti attano paripākaṃ paṇḍitabhāvaṃ parimāṇaṃ ñatvā asante pahāya paṇḍite sante seveyya. “<b>nirayaṃ nentī</b>”ti ettha devadattādīhi nirayaṃ, “<b>pāpenti suggati’</b>n’ti ettha sāriputtattherādīhi sugatiṃ nītānaṃ vasena udāharaṇāni āharitabbāni.</p>
	<p class="paratype03">evaṃ rājadhītā chahi gāthāhi pitu dhammaṃ kathetvā idāni atīte attanā anubhūtaṃ dukkhaṃ dassentī āha — </p>
	<p class="paratype40">1260<b>.</b> </p>
	<p class="paratype21">“ahampi jātiyo satta, sare saṃsaritattano. </p>
	<p class="paratype22">anāgatāpi satteva, yā gamissaṃ ito cutā. </p>
	<p class="paratype40">1261<b>.</b> </p>
	<p class="paratype21">“yā me sā sattamī jāti, ahu pubbe janādhipa. </p>
	<p class="paratype22">kammāraputto magadhesu, ahuṃ rājagahe pure. </p>
	<p class="paratype40">1262<b>.</b> </p>
	<p class="paratype21">“pāpaṃ sahāyamāgamma, bahuṃ pāpaṃ kataṃ mayā. </p>
	<p class="paratype22">paradārassa heṭhento, carimhā amarā viya. </p>
	<p class="paratype40">1263<b>.</b> </p>
	<p class="paratype21">“taṃ kammaṃ nihitaṃ aṭṭhā, bhasmacchannova pāvako. </p>
	<p class="paratype22">atha aññehi kammehi, ajāyiṃ vaṃsabhūmiyaṃ. </p>
	<p class="paratype40">1264<b>.</b> </p>
	<p class="paratype21">“kosambiyaṃ seṭṭhikule, iddhe phīte mahaddhane. </p>
	<p class="paratype22">ekaputto mahārāja, niccaṃ sakkatapūjito. </p>
	<p class="paratype40">1265<b>.</b> </p>
	<p class="paratype21">“tattha mittaṃ asevissaṃ, sahāyaṃ sātave rataṃ. </p>
	<p class="paratype22">paṇḍitaṃ sutasampannaṃ, so maṃ atthe nivesayi. </p>
	<p class="paratype40">1266<b>.</b> </p>
	<p class="paratype21">“cātuddasiṃ pañcadasiṃ, bahuṃ rattiṃ upāvasiṃ. </p>
	<p class="paratype22">taṃ kammaṃ nihitaṃ aṭṭhā, nidhīva udakantike. </p>
	<p class="paratype40">1267<b>.</b> </p>
	<p class="paratype21">“atha pāpāna kammānaṃ, yametaṃ magadhe kataṃ. </p>
	<p class="paratype22">phalaṃ pariyāga maṃ pacchā, bhutvā duṭṭhavisaṃ yathā. </p>
	<p class="paratype40">1268<b>.</b> </p>
	<p class="paratype21">“tato cutāhaṃ vedeha, roruve niraye ciraṃ. </p>
	<p class="paratype22">sakammunā apaccissaṃ, taṃ saraṃ na sukhaṃ labhe. </p>
	<p class="paratype40">1269<b>.</b> </p>
	<p class="paratype21">“bahuvassagaṇe tattha, khepayitvā bahuṃ dukhaṃ. </p>
	<p class="paratype22">bhinnāgate ahuṃ rāja, chagalo uddhatapphalo”ti.</p>
	<p class="paratype03">tattha <b>sattā</b>ti mahārāja, idhalokaparalokā nāma sukatadukkaṭānañca phalaṃ nāma atthi. na hi saṃsāro satte sodhetuṃ sakkoti, sakammunā eva sattā sujjhanti. alātasenāpati ca bījakadāso ca ekameva jātiṃ anussaranti. na kevalaṃ eteva jātiṃ saranti, ahampi atīte satta jātiyo attano saṃsaritaṃ sarāmi, anāgatepi ito gantabbā satteva jānāmi. <b>yā me sā</b>ti yā sā mama atīte sattamī jāti āsi. <b>kammāraputto</b>ti tāya jātiyā ahaṃ magadhesu rājagahanagare suvaṇṇakāraputto ahosiṃ.</p>
	<p class="paratype03"><b>paradārassa</b> <b>heṭhento</b>ti paradāraṃ heṭhentā paresaṃ rakkhitagopite varabhaṇḍe aparajjhantā. <b>aṭṭhā</b>ti taṃ tadā mayā kataṃ pāpakammaṃ okāsaṃ alabhitvā okāse sati vipākadāyakaṃ hutvā bhasmapaṭicchanno aggi viya nihitaṃ aṭṭhāsi. <b>vaṃsabhūmiya</b>nti vaṃsaraṭṭhe. <b>ekaputto</b>ti asītikoṭivibhave seṭṭhikule ahaṃ ekaputtakova ahosiṃ. <b>sātave rata</b>nti kalyāṇakamme abhirataṃ. <b>so ma</b>nti so sahāyako maṃ atthe kusalakamme patiṭṭhāpesi.</p>
	<p class="paratype03"><b>taṃ kamma</b>nti tampi me kataṃ kalyāṇakammaṃ tadā okāsaṃ alabhitvā okāse sati vipākadāyakaṃ hutvā udakantike nidhi viya nihitaṃ aṭṭhāsi. <b>yameta</b>nti atha mama santakesu pāpakammesu yaṃ etaṃ mayā magadhesu paradārikakammaṃ kataṃ, tassa phalaṃ pacchā maṃ pariyāgaṃ upagatanti attho. yathā kiṃ? <b>bhutvā duṭṭhavisaṃ yathā,</b> yathā savisaṃ bhojanaṃ bhuñjitvā ṭhitassa taṃ duṭṭhaṃ kakkhaḷaṃ halāhalaṃ visaṃ kuppati, tathā maṃ pariyāgatanti attho. <b>tato</b>ti tato kosambiyaṃ seṭṭhikulato. <b>taṃ sara</b>nti taṃ tasmiṃ niraye anubhūtadukkhaṃ sarantī cittasukhaṃ nāma na labhāmi, bhayameva me uppajjati. <b>bhinnāgate</b>ti bhinnāgate nāma raṭṭhe. <b>uddhatapphalo</b>ti uddhatabījo.</p>
	<p class="paratype03">so pana chagalako balasampanno ahosi. piṭṭhiyaṃ abhiruyhapi naṃ vāhayiṃsu, yānakepi yojayiṃsu. imamatthaṃ pakāsentī āha — </p>
	<p class="paratype40">1270<b>.</b> </p>
	<p class="paratype21">“sātaputtā mayā vūḷhā, piṭṭhiyā ca rathena ca. </p>
	<p class="paratype22">tassa kammassa nissando, paradāragamanassa me”ti.</p>
	<p class="paratype03">tattha <b>sātaputtā</b>ti amaccaputtā. <b>tassa kammassā</b>ti deva, roruve mahāniraye paccanañca chagalakakāle bījuppāṭanañca piṭṭhivāhanayānakayojanāni ca sabbopesa tassa nissando paradāragamanassa meti.</p>
	<p class="paratype03">tato pana cavitvā araññe kapiyoniyaṃ paṭisandhiṃ gaṇhi. atha naṃ jātadivase yūthapatino dassesuṃ. so “ānetha me, puttan”ti daḷhaṃ gahetvā tassa viravantassa dantehi phalāni uppāṭesi. tamatthaṃ pakāsentī āha — </p>
	<p class="paratype40">1271<b>.</b> </p>
	<p class="paratype21">“tato cutāhaṃ vedeha, kapi āsiṃ brahāvane. </p>
	<p class="paratype27">niluñcitaphaloyeva, yūthapena pagabbhinā. </p>
	<p class="paratype22">tassa kammassa nissando, paradāragamanassa me”ti.</p>
	<p class="paratype03">tattha <b>niluñcitaphaloyevā</b>ti tatrapāhaṃ pagabbhena yūthapatinā luñcitvā uppāṭitaphaloyeva ahosinti attho.</p>
	<p class="paratype03">atha aparāpi jātiyo dassentī āha — </p>
	<p class="paratype40">1272<b>.</b> </p>
	<p class="paratype21">“tato cutāhaṃ vedeha, dassanesu pasū ahuṃ. </p>
	<p class="paratype27">niluñcito javo bhadro, yoggaṃ vūḷhaṃ ciraṃ mayā. </p>
	<p class="paratype22">tassa kammassa nissando, paradāragamanassa me. </p>
	<p class="paratype40">1273<b>.</b> </p>
	<p class="paratype21">“tato cutāhaṃ vedeha, vajjīsu kulamāgamā. </p>
	<p class="paratype27">nevitthī na pumā āsiṃ, manussatte sudullabhe. </p>
	<p class="paratype22">tassa kammassa nissando, paradāragamanassa me. </p>
	<p class="paratype40">1274<b>.</b> </p>
	<p class="paratype21">“tato cutāhaṃ vedeha, ajāyiṃ nandane vane. </p>
	<p class="paratype22">bhavane tāvatiṃsāhaṃ, accharā kāmavaṇṇinī. </p>
	<p class="paratype40">1275<b>.</b> </p>
	<p class="paratype21">“vicitravatthābharaṇā, āmuttamaṇikuṇḍalā. </p>
	<p class="paratype22">kusalā naccagītassa, sakkassa paricārikā. </p>
	<p class="paratype40">1276<b>.</b> </p>
	<p class="paratype21">“tattha ṭhitāhaṃ vedeha, sarāmi jātiyo imā. </p>
	<p class="paratype22">anāgatāpi satteva, yā gamissaṃ ito cutā. </p>
	<p class="paratype40">1277<b>.</b> </p>
	<p class="paratype21">“pariyāgataṃ taṃ kusalaṃ, yaṃ me kosambiyaṃ kataṃ. </p>
	<p class="paratype22">deve ceva manusse ca, sandhāvissaṃ ito cutā. </p>
	<p class="paratype40">1278<b>.</b> </p>
	<p class="paratype21">“satta jacco mahārāja, niccaṃ sakkatapūjitā. </p>
	<p class="paratype22">thībhāvāpi na muccissaṃ, chaṭṭhā nigatiyo imā. </p>
	<p class="paratype40">1279<b>.</b> </p>
	<p class="paratype21">“sattamī ca gati deva, devaputto mahiddhiko. </p>
	<p class="paratype22">pumā devo bhavissāmi, devakāyasmimuttamo. </p>
	<p class="paratype40">1280<b>.</b> </p>
	<p class="paratype21">“ajjāpi santānamayaṃ, mālaṃ ganthenti nandane. </p>
	<p class="paratype22">devaputto javo nāma, yo me mālaṃ paṭicchati. </p>
	<p class="paratype40">1281<b>.</b> </p>
	<p class="paratype21">“muhutto viya so dibyo, idha vassāni soḷasa. </p>
	<p class="paratype22">rattindivo ca so dibyo, mānusiṃ saradosataṃ. </p>
	<p class="paratype40">1282<b>.</b> </p>
	<p class="paratype21">“iti kammāni anventi, asaṅkheyyāpi jātiyo. </p>
	<p class="paratype22">kalyāṇaṃ yadi vā pāpaṃ, na hi kammaṃ vinassatī”ti.</p>
	<p class="paratype03">tattha <b>dassanesū</b>ti dassanaraṭṭhesu. <b>pasū</b>ti goṇo ahosiṃ. <b>niluñcito</b>ti vacchakāleyeva maṃ evaṃ manāpo bhavissatīti nibbījakamakaṃsu. sohaṃ niluñcito uddhatabījo javo bhadro ahosiṃ. <b>vajjīsu kulamāgamā</b>ti goyonito cavitvā vajjiraṭṭhe ekasmiṃ mahābhogakule nibbattinti dasseti. <b>nevitthī na pumā</b>ti napuṃsakattaṃ sandhāya āha. <b>bhavane tāvatiṃsāha</b>nti tāvatiṃsabhavane ahaṃ.</p>
	<p class="paratype03"><b>tattha ṭhitāhaṃ, vedeha, sarāmi jātiyo imā</b>ti sā kira tasmiṃ devaloke ṭhitā “ahaṃ evarūpaṃ devalokaṃ āgacchantī kuto nu kho āgatā”ti olokentī vajjiraṭṭhe mahābhogakule napuṃsakattabhāvato cavitvā tattha nibbattabhāvaṃ passi. tato “kena nu kho kammena evarūpe ramaṇīye ṭhāne nibbattāmhī”ti olokentī kosambiyaṃ seṭṭhikule nibbattitvā kataṃ dānādikusalaṃ disvā “etassa phalena nibbattāmhī”ti ñatvā “anantarātīte napuṃsakattabhāve nibbattamānā kuto āgatāmhī”ti olokentī dassanaraṭṭhesu goyoniyaṃ mahādukkhassa anubhūtabhāvaṃ aññāsi. tato anantaraṃ jātiṃ anussaramānā vānarayoniyaṃ uddhataphalabhāvaṃ addasa. tato anantaraṃ anussarantī bhinnāgate chagalakayoniyaṃ uddhatabījabhāvaṃ anussari. tato paraṃ anussaramānā roruve nibbattabhāvaṃ anussari.</p>
	<p class="paratype03">athassā niraye tiracchānayoniyañca anubhūtaṃ dukkhaṃ anussarantiyā bhayaṃ uppajji. tato “kena nu kho kammena evarūpaṃ dukkhaṃ anubhūtaṃ mayā”ti chaṭṭhaṃ jātiṃ olokentī tāya jātiyā kosambinagare kataṃ kalyāṇakammaṃ disvā sattamaṃ olokentī magadharaṭṭhe pāpasahāyaṃ nissāya kataṃ paradārikakammaṃ disvā “etassa phalena me taṃ mahādukkhaṃ anubhūtan”ti aññāsi. atha “ito cavitvā anāgate kuhiṃ nibbattissāmī”ti olokentī “yāvatāyukaṃ ṭhatvā puna sakkasseva paricārikā hutvā nibbattissāmī”ti aññāsi. evaṃ punappunaṃ olokayamānā “tatiyepi attabhāve sakkasseva paricārikā hutvā nibbattissāmi, tathā catutthe, pañcame pana tasmiṃyeva devaloke javanadevaputtassa aggamahesī hutvā nibbattissāmī”ti ñatvā tato anantaraṃ olokentī “chaṭṭhe attabhāve ito tāvatiṃsabhavanato cavitvā aṅgatirañño aggamahesiyā kucchimhi nibbattissāmi, ‘rucā’ti me nāmaṃ bhavissatī”ti ñatvā “tato anantarā kuhiṃ nibbattissāmī”ti olokentī “sattamāya jātiyā tato cavitvā tāvatiṃsabhavane mahiddhiko devaputto hutvā nibbattissāmi, itthibhāvato muccissāmī”ti aññāsi. tasmā — </p>
	<p class="paratype21">“tattha ṭhitāhaṃ vedeha, sarāmi satta jātiyo. </p>
	<p class="paratype22">anāgatāpi satteva, yā gamissaṃ ito cutā”ti. — ādimāha.</p>
	<p class="paratype03">tattha <b>pariyāgata</b>nti pariyāyena attano vārena āgataṃ. <b>satta jacco</b>ti vajjiraṭṭhe napuṃsakajātiyā saddhiṃ devaloke pañca, ayañca chaṭṭhāti satta jātiyoti vuccanti. etā satta jātiyo niccaṃ sakkatapūjitā ahosinti dasseti. <b>chaṭṭhā nigatiyo</b>ti devaloke pana pañca, ayañca ekāti imā cha gatiyo itthibhāvāna muccissanti vadati. <b>sattamī cā</b>ti ito cavitvā anantaraṃ. <b>santānamaya</b>nti ekatovaṇṭakādivasena katasantānaṃ. <b>ganthentī</b>ti yathā santānamayā honti, evaṃ ajjapi mama paricārikā nandanavane mālaṃ ganthentiyeva. <b>yo me mālaṃ paṭicchatī</b>ti mahārāja, anantarajātiyaṃ mama sāmiko javo nāma devaputto yo rukkhato patitapatitaṃ mālaṃ paṭicchati.</p>
	<p class="paratype03"><b>soḷasā</b>ti mahārāja, mama jātiyā imāni soḷasa vassāni, ettako pana kālo devānaṃ eko muhutto, tena tā mama cutabhāvampi ajānantā mamatthāya mālaṃ ganthentiyeva. <b>mānusi</b>nti manussānaṃ vassagaṇanaṃ āgamma esa saradosataṃ vassasataṃ hoti, evaṃ dīghāyukā devā . iminā pana kāraṇena paralokassa ca kalyāṇapāpakānañca kammānaṃ atthitaṃ jānāhi, devāti.</p>
	<p class="paratype03"><b>anventī</b>ti yathā maṃ anubandhiṃsu, evaṃ anubandhanti. <b>na hi kammaṃ vinassatī</b>ti diṭṭhadhammavedanīyaṃ tasmiṃyeva attabhāve, upapajjavedanīyaṃ anantarabhave vipākaṃ deti, aparāpariyavedanīyaṃ pana vipākaṃ adatvā na nassati. taṃ sandhāya “na hi kammaṃ vinassatī”ti vatvā “deva, ahaṃ paradārikakammassa nissandena niraye ca tiracchānayoniyañca mahantaṃ dukkhaṃ anubhaviṃ. sace pana tumhepi idāni guṇassa kathaṃ gahetvā evaṃ karissatha, mayā anubhūtasadisameva dukkhaṃ anubhavissatha, tasmā evaṃ mā karitthā”ti āha.</p>
	<p class="paratype03">athassa uttari dhammaṃ desentī āha — </p>
	<p class="paratype40">1283<b>.</b> </p>
	<p class="paratype21">“yo icche puriso hotuṃ, jātiṃ jātiṃ punappunaṃ. </p>
	<p class="paratype22">paradāraṃ vivajjeyya, dhotapādova kaddamaṃ. </p>
	<p class="paratype40">1284<b>.</b> </p>
	<p class="paratype21">“yā icche puriso hotuṃ, jātiṃ jātiṃ punappunaṃ. </p>
	<p class="paratype22">sāmikaṃ apacāyeyya, indaṃva paricārikā. </p>
	<p class="paratype40">1285<b>.</b> </p>
	<p class="paratype21">“yo icche dibyabhogañca, dibbamāyuṃ yasaṃ sukhaṃ. </p>
	<p class="paratype22">pāpāni parivajjetvā, tividhaṃ dhammamācare. </p>
	<p class="paratype40">1286<b>.</b> </p>
	<p class="paratype21">“kāyena vācā manasā, appamatto vicakkhaṇo. </p>
	<p class="paratype22">attano hoti atthāya, itthī vā yadi vā pumā. </p>
	<p class="paratype40">1287<b>.</b> </p>
	<p class="paratype21">“ye kecime mānujā jīvaloke, yasassino sabbasamantabhogā. </p>
	<p class="paratype22">asaṃsayaṃ tehi pure suciṇṇaṃ, kammassakāse puthu sabbasattā. </p>
	<p class="paratype40">1288<b>.</b> </p>
	<p class="paratype21">“iṅghānucintesi sayampi deva, kutonidānā te imā janinda. </p>
	<p class="paratype22">yā te imā accharāsannikāsā, alaṅkatā kañcanajālachannā”ti.</p>
	<p class="paratype03">tattha <b>hotu</b>nti bhavituṃ. <b>sabbasamantabhogā</b>ti paripuṇṇasabbabhogā. <b>suciṇṇa</b>nti suṭṭhu ciṇṇaṃ kalyāṇakammaṃ kataṃ. <b>kammassakāse</b>ti kammassakā attanā katakammasseva vipākapaṭisaṃvedino. na hi mātāpitūhi kataṃ kammaṃ puttadhītānaṃ vipākaṃ deti, na tāhi puttadhītāhi kataṃ kammaṃ mātāpitūnaṃ vipākaṃ deti. sesehi kataṃ sesānaṃ kimeva dassati? <b>iṅghā</b>ti codanatthe nipāto. <b>anucintesī</b>ti punappunaṃ cinteyyāsi. <b>yā te imā</b>ti yā imā soḷasasahassā itthiyo taṃ upaṭṭhahanti, imā te kutonidānā, kiṃ nipajjitvā niddāyantena laddhā, udāhu panthadūsanasandhicchedādīni pāpāni katvā, adu kalyāṇakammaṃ nissāya laddhāti idaṃ tāva attanāpi cinteyyāsi, devāti.</p>
	<p class="paratype03">evaṃ sā pitaraṃ anusāsi. tamatthaṃ pakāsento satthā āha — </p>
	<p class="paratype40">1289<b>.</b> </p>
	<p class="paratype21">“iccevaṃ pitaraṃ kaññā, rucā tosesi aṅgatiṃ. </p>
	<p class="paratype22">mūḷhassa maggamācikkhi, dhammamakkhāsi subbatā”ti.</p>
	<p class="paratype03">tattha <b>icceva</b>nti bhikkhave, iti imehi evarūpehi madhurehi vacanehi rucākaññā pitaraṃ tosesi, mūḷhassa maggaṃ viya tassa sugatimaggaṃ ācikkhi, nānānayehi sucaritadhammaṃ akkhāsi. dhammaṃ kathentīyeva sā subbatā sundaravatā attano atītajātiyopi kathesi.</p>
	<p class="paratype03">evaṃ pubbaṇhato paṭṭhāya sabbarattiṃ pitu dhammaṃ desetvā “mā, deva, naggassa micchādiṭṭhikassa vacanaṃ gaṇhi, ‘atthi ayaṃ loko, atthi paraloko, atthi sukaṭadukkaṭakammānaṃ phalan’ti vadantassa mādisassa kalyāṇamittassa vacanaṃ gaṇha, mā atitthena pakkhandī”ti āha. evaṃ santepi pitaraṃ micchādassanā mocetuṃ nāsakkhi. so hi kevalaṃ tassā madhuravacanaṃ sutvā tussi. mātāpitaro hi piyaputtānaṃ vacanaṃ piyāyanti, na pana taṃ micchādassanaṃ vissajjesi. nagarepi “rucā kira rājadhītā pitu dhammaṃ desetvā micchādassanaṃ vissajjāpesī”ti ekakolāhalaṃ ahosi. “paṇḍitā rājadhītā ajja pitaraṃ micchādassanā mocetvā nagaravāsīnaṃ sotthibhāvaṃ karissatī”ti mahājano tussi. sā pitaraṃ bodhetuṃ asakkontī vīriyaṃ avissajjetvāva “yena kenaci upāyena pitu sotthibhāvaṃ karissāmī”ti sirasmiṃ añjaliṃ patiṭṭhapetvā dasadisā namassitvā “imasmiṃ loke lokasandhārakā dhammikasamaṇabrāhmaṇā nāma lokapāladevatā nāma mahābrahmāno nāma atthi, te idhāgantvā attano balena mama pitaraṃ micchādassanaṃ vissajjāpentu, etassa guṇe asatipi mama guṇena mama sīlena mama saccena idhāgantvā imaṃ micchādassanaṃ vissajjāpetvā sakalalokassa sotthiṃ karontū”ti adhiṭṭhahitvā namassi.</p>
	<p class="paratype03">tadā bodhisatto nārado nāma mahābrahmā ahosi. bodhisattā ca nāma attano mettābhāvanāya anuddayāya mahantabhāvena suppaṭipannaduppaṭipanne satte dassanatthaṃ kālānukālaṃ lokaṃ olokenti. so taṃ divasaṃ lokaṃ olokento taṃ rājadhītaraṃ pitu micchādiṭṭhimocanatthaṃ lokasandhārakadevatāyo namassamānaṃ disvā, “ṭhapetvā maṃ añño etaṃ rājānaṃ micchādassanaṃ vissajjāpetuṃ samattho nāma natthi, ajja mayā rājadhītu saṅgahaṃ, rañño ca saparijanassa sotthibhāvaṃ katvā āgantuṃ vaṭṭati, kena nu kho vesena gamissāmī”ti cintetvā “manussānaṃ pabbajitā piyā ceva garuno ca ādeyyavacanā ca, tasmā pabbajitavesena gamissāmī”ti sanniṭṭhānaṃ katvā pāsādikaṃ suvaṇṇavaṇṇaṃ manussattabhāvaṃ māpetvā manuññaṃ jaṭāmaṇḍalaṃ bandhitvā jaṭantare kañcanasūciṃ odahitvā anto rattapaṭaṃ upari rattavākacīraṃ nivāsetvā pārupitvā suvaṇṇatārākhacitaṃ rajatamayaṃ ajinacammaṃ ekaṃse katvā muttāsikkāya pakkhittaṃ suvaṇṇamayaṃ bhikkhābhājanaṃ ādāya tīsu ṭhānesu onataṃ suvaṇṇakājaṃ khandhe katvā muttāsikkāya eva pavāḷakamaṇḍaluṃ ādāya iminā isivesena gaganatale cando viya virocamāno ākāsena āgantvā alaṅkatacandakapāsādamahātalaṃ pavisitvā rañño purato ākāse aṭṭhāsi. tamatthaṃ pakāsento satthā āha — </p>
	<p class="paratype40">1290<b>.</b> </p>
	<p class="paratype21">“athāgamā brahmalokā, nārado mānusiṃ pajaṃ. </p>
	<p class="paratype22">jambudīpaṃ avekkhanto, addā rājānamaṅgatiṃ. </p>
	<p class="paratype40">1291<b>.</b> </p>
	<p class="paratype21">“tato patiṭṭhā pāsāde, vedehassa puratthato. </p>
	<p class="paratype22">tañca disvānānuppattaṃ, rucā isimavandathā”ti.</p>
	<p class="paratype03">tattha <b>addā</b>ti brahmaloke ṭhitova jambudīpaṃ avekkhanto guṇājīvakassa santike gahitamicchādassanaṃ rājānaṃ aṅgatiṃ addasa, tasmā āgatoti attho. <b>tato patiṭṭhā</b>ti tato so brahmā tassa rañño amaccagaṇaparivutassa nisinnassa purato tasmiṃ pāsāde apade padaṃ dassento ākāse patiṭṭhahi. <b>anuppatta</b>nti āgataṃ. <b>isi</b>nti isivesena āgatattā satthā “isin”ti āha. <b>avandathā</b>ti “mamānuggahena mama pitari kāruññaṃ katvā eko devarājā āgato bhavissatī”ti haṭṭhapahaṭṭhā vātābhihaṭā suvaṇṇakadalī viya onamitvā nāradabrahmānaṃ avandi.</p>
	<p class="paratype03">rājāpi taṃ disvāva brahmatejena tajjito attano āsane saṇṭhātuṃ asakkonto āsanā oruyha bhūmiyaṃ ṭhatvā āgataṭṭhānañca nāmagottañca pucchi. tamatthaṃ pakāsento satthā āha — </p>
	<p class="paratype40">1292<b>.</b> </p>
	<p class="paratype21">“athāsanamhā oruyha, rājā byathitamānaso. </p>
	<p class="paratype22">nāradaṃ paripucchanto, idaṃ vacanamabravi. </p>
	<p class="paratype40">1293<b>.</b> </p>
	<p class="paratype21">‘kuto nu āgacchasi devavaṇṇi, obhāsayaṃ sabbadisā candimāva. </p>
	<p class="paratype22">akkhāhi me pucchito nāmagottaṃ, kathaṃ taṃ jānanti manussaloke’”ti.</p>
	<p class="paratype03">tattha <b>byathitamānaso</b>ti bhītacitto. <b>kuto nū</b>ti kacci nu kho vijjādharo bhaveyyāti maññamāno avanditvāva evaṃ pucchi.</p>
	<p class="paratype03">atha so “ayaṃ rājā ‘paraloko natthī’ti maññati, paralokamevassa tāva ācikkhissāmī”ti cintetvā gāthamāha — </p>
	<p class="paratype40">1294<b>.</b> </p>
	<p class="paratype21">“ahañhi devato idāni emi, obhāsayaṃ sabbadisā candimāva. </p>
	<p class="paratype22">akkhāmi te pucchito nāmagottaṃ, jānanti maṃ nārado kassapo cā”ti.</p>
	<p class="paratype03">tattha <b>devato</b>ti devalokato. <b>nārado kassapo cā</b>ti maṃ nāmena nārado, gottena kassapoti jānanti.</p>
	<p class="paratype03">atha rājā “imaṃ pacchāpi paralokaṃ pucchissāmi, iddhiyā laddhakāraṇaṃ tāva pucchissāmī”ti cintetvā gāthamāha — </p>
	<p class="paratype40">1295<b>.</b> </p>
	<p class="paratype21">“accherarūpaṃ tava yādisañca, vehāyasaṃ gacchasi tiṭṭhasī ca. </p>
	<p class="paratype22">pucchāmi taṃ nārada etamatthaṃ, atha kena vaṇṇena tavāyamiddhī”ti.</p>
	<p class="paratype03">tattha <b>yādisañcā</b>ti yādisañca tava saṇṭhānaṃ, yañca tvaṃ ākāse gacchasi tiṭṭhasi ca, idaṃ acchariyajātaṃ.</p>
	<p class="paratype03">nārado āha — </p>
	<p class="paratype40">1296<b>.</b> </p>
	<p class="paratype21">“saccañca dhammo ca damo ca cāgo, guṇā mamete pakatā purāṇā. </p>
	<p class="paratype22">teheva dhammehi susevitehi, manojalo yena kāmaṃ gatosmī”ti.</p>
	<p class="paratype03">tattha <b>sacca</b>nti musāvādavirahitaṃ vacīsaccaṃ. <b>dhammo</b>ti tividhasucaritadhammo ceva kasiṇaparikammajhānadhammo ca. <b>damo</b>ti indriyadamanaṃ. <b>cāgo</b>ti kilesapariccāgo ca deyyadhammapariccāgo ca. <b>mamete guṇā</b>ti mama ete guṇasampayuttā guṇasahagatā. <b>pakatā purāṇā</b>ti mayā purimabhave katāti dasseti. <b>“teheva dhammehi susevitehī”</b>ti te sabbe guṇe susevite paricārite dasseti. <b>manojavo</b>ti iddhiyā kāraṇena paṭiladdho. <b>yena kāmaṃ gatosmī</b>ti yena devaṭṭhāne ca manussaṭṭhāne ca gantuṃ icchanaṃ, tena gatosmīti attho.</p>
	<p class="paratype03">rājā evaṃ tasmiṃ kathentepi micchādassanassa gahitattā paralokaṃ asaddahanto “atthi nu kho puññavipāko”ti vatvā gāthamāha — </p>
	<p class="paratype40">1297<b>.</b> </p>
	<p class="paratype21">“accheramācikkhasi puññasiddhiṃ, sace hi etehi yathā vadesi. </p>
	<p class="paratype22">pucchāmi taṃ nārada etamatthaṃ, puṭṭho ca me sādhu viyākarohī”ti.</p>
	<p class="paratype03">tattha <b>puññasiddhi</b>nti puññānaṃ siddhiṃ phaladāyakattaṃ ācikkhanto acchariyaṃ ācikkhasi.</p>
	<p class="paratype03">nārado āha — </p>
	<p class="paratype40">1298<b>.</b> </p>
	<p class="paratype21">“pucchassu maṃ rāja tavesa attho, yaṃ saṃsayaṃ kuruse bhūmipāla. </p>
	<p class="paratype22">ahaṃ taṃ nissaṃsayataṃ gamemi, nayehi ñāyehi ca hetubhī cā”ti.</p>
	<p class="paratype03">tattha <b>tavesa attho</b>ti pucchitabbako nāma tava esa attho. <b>yaṃ saṃsaya</b>nti yaṃ kismiñcideva atthe saṃsayaṃ karosi, taṃ maṃ puccha. <b>nissaṃsayata</b>nti ahaṃ taṃ nissaṃsayabhāvaṃ gamemi. <b>nayehī</b>ti kāraṇavacanehi. <b>ñāyehī</b>ti ñāṇehi. <b>hetubhī</b>ti paccayehi, paṭiññāmatteneva avatvā ñāṇena paricchinditvā kāraṇavacanena ca tesaṃ dhammānaṃ samuṭṭhāpakapaccayehi ca taṃ nissaṃsayaṃ karissāmīti attho.</p>
	<p class="paratype03">rājā āha — </p>
	<p class="paratype40">1299<b>.</b> </p>
	<p class="paratype21">“pucchāmi taṃ nārada etamatthaṃ, puṭṭho ca me nārada mā musā bhaṇi. </p>
	<p class="paratype22">atthi nu devā pitaro nu atthi, loko paro atthi jano yamāhū”ti.</p>
	<p class="paratype03">tattha <b>jano yamāhū</b>ti yaṃ jano evamāha — “atthi devā, atthi pitaro, atthi paro loko”ti, taṃ sabbaṃ atthi nu khoti pucchati.</p>
	<p class="paratype03">nārado āha — </p>
	<p class="paratype40">1300<b>.</b> </p>
	<p class="paratype21">“attheva devā pitaro ca atthi, loko paro atthi jano yamāhu. </p>
	<p class="paratype22">kāmesu giddhā ca narā pamūḷhā, lokaṃ paraṃ na vidū mohayuttā”ti.</p>
	<p class="paratype03">tattha <b>attheva devā</b>ti mahārāja, devā ca pitaro ca atthi, yampi jano paralokamāha, sopi attheva. <b>na vidū</b>ti kāmagiddhā pana mohamūḷhā janā paralokaṃ na vidanti na jānantīti.</p>
	<p class="paratype03">taṃ sutvā rājā parihāsaṃ karonto evamāha — </p>
	<p class="paratype40">1301<b>.</b> </p>
	<p class="paratype21">“atthīti ce nārada saddahāsi, nivesanaṃ paraloke matānaṃ. </p>
	<p class="paratype22">idheva me pañca satāni dehi, dassāmi te paraloke sahassan”ti.</p>
	<p class="paratype03">tattha <b>nivesana</b>nti nivāsaṭṭhānaṃ. <b>pañca satānī</b>ti pañca kahāpaṇasatāni.</p>
	<p class="paratype03">atha naṃ mahāsatto parisamajjheyeva garahanto āha — </p>
	<p class="paratype40">1302<b>.</b> </p>
	<p class="paratype21">“dajjemu kho pañca satāni bhoto, jaññāmu ce sīlavantaṃ vadaññuṃ. </p>
	<p class="paratype22">luddaṃ taṃ bhontaṃ niraye vasantaṃ, ko codaye paraloke sahassaṃ. </p>
	<p class="paratype40">1303<b>.</b> </p>
	<p class="paratype21">“idheva yo hoti adhammasīlo, pāpācāro alaso luddakammo. </p>
	<p class="paratype22">na paṇḍitā tasmiṃ iṇaṃ dadanti, na hi āgamo hoti tathāvidhamhā. </p>
	<p class="paratype40">1304<b>.</b> </p>
	<p class="paratype21">“dakkhañca posaṃ manujā viditvā, uṭṭhānakaṃ sīlavantaṃ vadaññuṃ. </p>
	<p class="paratype22">sayameva bhogehi nimantayanti, kammaṃ karitvā puna māharesī”ti.</p>
	<p class="paratype03">tattha <b>jaññāmu ce</b>ti yadi mayaṃ bhavantaṃ “sīlavā esa vadaññū, dhammikasamaṇabrāhmaṇānaṃ imasmiṃ kāle iminā nāmatthoti jānitvā tassa tassa kiccassa kārako vadaññū”ti jāneyyāma. atha te vaḍḍhiyā pañca satāni dadeyyāma, tvaṃ pana luddo sāhasiko micchādassanaṃ gahetvā dānasālaṃ viddhaṃsetvā paradāresu aparajjhasi, ito cuto niraye uppajjissasi, evaṃ luddaṃ taṃ niraye vasantaṃ bhontaṃ tattha gantvā ko “sahassaṃ me dehī”ti codessati. <b>tathāvidhamhā</b>ti tādisā purisā dinnassa iṇassa puna āgamo nāma na hoti. <b>dakkha</b>nti dhanuppādanakusalaṃ. <b>puna māharesī</b>ti attano kammaṃ karitvā dhanaṃ uppādetvā puna amhākaṃ santakaṃ āhareyyāsi, mā nikkammo vasīti sayameva bhogehi nimantayantīti.</p>
	<p class="paratype03">iti rājā tena niggayhamāno appaṭibhāno ahosi. mahājano haṭṭhatuṭṭho hutvā “mahiddhiko devopi ajja rājānaṃ micchādassanaṃ vissajjāpessatī”ti sakalanagaraṃ ekakolāhalaṃ ahosi. mahāsattassānubhāvena tadā sattayojanikāya mithilāya tassa dhammadesanaṃ assuṇanto nāma nāhosi. atha mahāsatto “ayaṃ rājā ativiya daḷhaṃ micchādassanaṃ gaṇhi, nirayabhayena naṃ santajjetvā micchādiṭṭhiṃ vissajjāpetvā puna devalokena assāsessāmī”ti cintetvā “mahārāja, sace diṭṭhiṃ na vissajjessasi, evaṃ anantadukkhaṃ nirayaṃ gamissasī”ti vatvā nirayakathaṃ paṭṭhapesi — </p>
	<p class="paratype40">1305<b>.</b> </p>
	<p class="paratype21">“ito cuto dakkhasi tattha rāja, kākolasaṅghehi vikassamānaṃ. </p>
	<p class="paratype27">taṃ khajjamānaṃ niraye vasantaṃ, kākehi gijjhehi ca senakehi. </p>
	<p class="paratype22">sañchinnagattaṃ ruhiraṃ savantaṃ, ko codaye paraloke sahassan”ti.</p>
	<p class="paratype03">tattha <b>kākolasaṅghehī</b>ti lohatuṇḍehi kākasaṅghehi. <b>vikassamāna</b>nti attānaṃ ākaḍḍhiyamānaṃ tattha niraye passissasi. <b>ta</b>nti taṃ bhavantaṃ.</p>
	<p class="paratype03">taṃ pana kākolanirayaṃ vaṇṇetvā “sacepi ettha na nibbattissasi, lokantaraniraye nibbattissasī”ti vatvā taṃ nirayaṃ dassetuṃ gāthamāha — </p>
	<p class="paratype40">1306<b>.</b> </p>
	<p class="paratype21">“andhaṃtamaṃ tattha na candasūriyā, nirayo sadā tumulo ghorarūpo. </p>
	<p class="paratype22">sā neva rattī na divā paññāyati, tathāvidhe ko vicare dhanatthiko”ti.</p>
	<p class="paratype03">tattha <b>andhaṃ tama</b>nti mahārāja, yamhi lokantaraniraye micchādiṭṭhikā nibbattanti, tattha cakkhuviññāṇassa uppattinivāraṇaṃ andhatamaṃ. <b>sadā tumulo</b>ti so nirayo niccaṃ bahalandhakāro. <b>ghorarūpo</b>ti bhīsanakajātiko. <b>sā neva rattī</b>ti yā idha ratti divā ca, sā neva tattha paññāyati. <b>ko vicare</b>ti ko uddhāraṃ sodhento vicarissati.</p>
	<p class="paratype03">tampissa lokantaranirayaṃ vitthārena vaṇṇetvā “mahārāja, micchādiṭṭhiṃ avissajjento na kevalaṃ etadeva, aññampi dukkhaṃ anubhavissasī”ti dassento gāthamāha — </p>
	<p class="paratype40">1307<b>.</b> </p>
	<p class="paratype21">“sabalo ca sāmo ca duve suvānā, pavaddhakāyā balino mahantā. </p>
	<p class="paratype22">khādanti dantehi ayomayehi, ito paṇunnaṃ paralokapattan”ti.</p>
	<p class="paratype03">tattha <b>ito paṇunna</b>nti imamhā manussalokā cutaṃ. parato nirayesupi eseva nayo. tasmā sabbāni tāni nirayaṭṭhānāni nirayapālānaṃ upakkamehi saddhiṃ heṭṭhā vuttanayeneva vitthāretvā tāsaṃ tāsaṃ gāthānaṃ anuttānāni padāni vaṇṇetabbāni. </p>
	<p class="paratype40">1308<b>.</b> </p>
	<p class="paratype21">“taṃ khajjamānaṃ niraye vasantaṃ, luddehi vāḷehi aghammigehi ca. </p>
	<p class="paratype22">sañchinnagattaṃ ruhiraṃ savantaṃ, ko codaye paraloke sahassan”ti.</p>
	<p class="paratype03">tattha <b>luddehī</b>ti dāruṇehi. <b>vāḷehī</b>ti duṭṭhehi. <b>aghammigehī</b>ti aghāvahehi migehi, dukkhāvahehi sunakhehīti attho. </p>
	<p class="paratype40">1309<b>.</b> </p>
	<p class="paratype21">“usūhi sattīhi ca sunisitāhi, hananti vijjhanti ca paccamittā. </p>
	<p class="paratype22">kāḷūpakāḷā nirayamhi ghore, pubbe naraṃ dukkaṭakammakārin”ti.</p>
	<p class="paratype03">tattha <b>hananti vijjhanti cā</b>ti jalitāya ayapathaviyaṃ pātetvā sakalasarīraṃ chiddāvachiddaṃ karontā paharanti ceva vijjhanti ca. <b>kāḷūpakāḷā</b>ti evaṃnāmakā nirayapālā. <b>nirayamhī</b>ti tasmiṃ tesaññeva vasena kāḷūpakāḷasaṅkhāte niraye. <b>dukkaṭakammakāri</b>nti micchādiṭṭhivasena dukkaṭānaṃ kammānaṃ kārakaṃ. </p>
	<p class="paratype40">1310<b>.</b> </p>
	<p class="paratype21">“taṃ haññamānaṃ niraye vajantaṃ, kucchismiṃ passasmiṃ vipphālitūdaraṃ. </p>
	<p class="paratype22">sañchinnagattaṃ ruhiraṃ savantaṃ, ko codaye paraloke sahassan”ti.</p>
	<p class="paratype03">tattha <b>ta</b>nti taṃ bhavantaṃ tattha niraye tathā haññamānaṃ. <b>vajanta</b>nti ito cito ca dhāvantaṃ. <b>kucchismi</b>nti kucchiyañca passe ca haññamānaṃ vijjhiyamānanti attho. </p>
	<p class="paratype40">1311<b>.</b> </p>
	<p class="paratype21">“sattī usū tomarabhiṇḍivālā, vividhāvudhā vassanti tattha devā. </p>
	<p class="paratype22">patanti aṅgāramivaccimanto, silāsanī vassati luddakammeti.</p>
	<p class="paratype03">tattha <b>aṅgāramivaccimanto</b>ti jalitāṅgārā viya accimantā āvudhavisesā patanti. <b>silāsanī</b>ti jalitasilāsani. <b>vassati luddakamme</b>ti yathā nāma deve vassante asani patati, evameva ākāse samuṭṭhāya cicciṭāyamānaṃ jalitasilāvassaṃ tesaṃ luddakammānaṃ upari patati. </p>
	<p class="paratype40">1312<b>.</b> </p>
	<p class="paratype21">“uṇho ca vāto nirayamhi dussaho, na tamhi sukhaṃ labbhati ittarampi. </p>
	<p class="paratype22">taṃ taṃ vidhāvantamalenamāturaṃ, ko codaye paraloke sahassan”ti.</p>
	<p class="paratype03">tattha <b>ittarampī</b>ti parittakampi. <b>vidhāvanta</b>nti vividhā dhāvantaṃ. </p>
	<p class="paratype40">1313<b>.</b> </p>
	<p class="paratype21">“sandhāvamānampi rathesu yuttaṃ, sajotibhūtaṃ pathaviṃ kamantaṃ. </p>
	<p class="paratype22">patodalaṭṭhīhi sucodayantaṃ, ko codaye paraloke sahassan”ti.</p>
	<p class="paratype03">tattha <b>rathesu yutta</b>nti vārena vāraṃ tesu jalitaloharathesu yuttaṃ. <b>kamanta</b>nti akkamamānaṃ. <b>sucodayanta</b>nti suṭṭhu codayantaṃ. </p>
	<p class="paratype40">1314<b>.</b> </p>
	<p class="paratype21">“tamāruhantaṃ khurasañcitaṃ giriṃ, vibhiṃsanaṃ pajjalitaṃ bhayānakaṃ. </p>
	<p class="paratype22">sañchinnagattaṃ ruhiraṃ savantaṃ, ko codaye paraloke sahassan”ti.</p>
	<p class="paratype03">tattha <b>tamāruhanta</b>nti taṃ bhavantaṃ jalitāvudhapahāre asahitvā jalitakhurehi sañcitaṃ jalitalohapabbataṃ āruhantaṃ. </p>
	<p class="paratype40">1315<b>.</b> </p>
	<p class="paratype21">“tamāruhantaṃ pabbatasannikāsaṃ, aṅgārarāsiṃ jalitaṃ bhayānakaṃ. </p>
	<p class="paratype22">sudaḍḍhagattaṃ kapaṇaṃ rudantaṃ, ko codaye paraloke sahassan”ti.</p>
	<p class="paratype03">tattha <b>sudaḍḍhagatta</b>nti suṭṭhu daḍḍhasarīraṃ. </p>
	<p class="paratype40">1316<b>.</b> </p>
	<p class="paratype21">“abbhakūṭasamā uccā, kaṇṭakanicitā dumā. </p>
	<p class="paratype22">ayomayehi tikkhehi, naralohitapāyibhī”ti.</p>
	<p class="paratype03">tattha <b>kaṇṭakanicitā</b>ti jalitakaṇṭakehi citā. <b>“ayomayehī”</b>ti idaṃ yehi kaṇṭakehi ācitā, te dassetuṃ vuttaṃ. </p>
	<p class="paratype40">1317<b>.</b> </p>
	<p class="paratype21">“tamāruhanti nāriyo, narā ca paradāragū. </p>
	<p class="paratype22">coditā sattihatthehi, yamaniddesakāribhī”ti.</p>
	<p class="paratype03">tattha <b>tamāruhantī</b>ti taṃ evarūpaṃ simbalirukkhaṃ āruhanti. <b>yamaniddesakāribhī</b>ti yamassa vacanakarehi, nirayapālehīti attho. </p>
	<p class="paratype40">1318<b>.</b> </p>
	<p class="paratype21">“tamāruhantaṃ nirayaṃ, simbaliṃ ruhiramakkhitaṃ. </p>
	<p class="paratype22">vidaḍḍhakāyaṃ vitacaṃ, āturaṃ gāḷhavedanaṃ. </p>
	<p class="paratype40">1319<b>.</b> </p>
	<p class="paratype21">“passasantaṃ muhuṃ uṇhaṃ, pubbakammāparādhikaṃ. </p>
	<p class="paratype22">dumagge vitacaṃ gattaṃ, ko taṃ yāceyya taṃ dhanan”ti.</p>
	<p class="paratype03">tattha <b>vidaḍḍhakāya</b>nti vihiṃsitakāyaṃ. <b>vitaca</b>nti cammamaṃsānaṃ chiddāvachiddaṃ chinnatāya koviḷārapupphaṃ viya kiṃsukapupphaṃ viya ca. </p>
	<p class="paratype40">1320<b>.</b> </p>
	<p class="paratype21">“abbhakūṭasamā uccā, asipattācitā dumā. </p>
	<p class="paratype22">ayomayehi tikkhehi, naralohitapāyibhī”ti.</p>
	<p class="paratype03">tattha <b>asipattācitā</b>ti asimayehi pattehi citā. </p>
	<p class="paratype40">1321<b>.</b> </p>
	<p class="paratype21">“tamāruhantaṃ asipattapādapaṃ, asīhi tikkhehi ca chijjamānaṃ. </p>
	<p class="paratype22">sañchinnagattaṃ ruhiraṃ savantaṃ, ko codaye paraloke sahassan”ti.</p>
	<p class="paratype03">tattha <b>tamāruhanta</b>nti taṃ bhavantaṃ nirayapālānaṃ āvudhapahāre asahitvā āruhantaṃ. </p>
	<p class="paratype40">1322<b>.</b> </p>
	<p class="paratype21">“tato nikkhantamattaṃ taṃ, asipattācitā dumā. </p>
	<p class="paratype22">sampatitaṃ vetaraṇiṃ, ko taṃ yāceyya taṃ dhanan”ti.</p>
	<p class="paratype03">tattha <b>sampatita</b>nti patitaṃ. </p>
	<p class="paratype40">1323<b>.</b> </p>
	<p class="paratype21">“kharā khārodikā tattā, duggā vetaraṇī nadī. </p>
	<p class="paratype22">ayopokkharasañchannā, tikkhā pattehi sandati”.</p>
	<p class="paratype03">tattha <b>kharā</b>ti pharusā. <b>ayopokkharasañchannā</b>ti ayomayehi tikhiṇapariyantehi pokkharapattehi sañchannā. <b>pattehī</b>ti tehi pattehi sā nadī tikkhā hutvā sandati. </p>
	<p class="paratype40">1324<b>.</b> </p>
	<p class="paratype21">“tattha sañchinnagattaṃ taṃ, vuyhantaṃ ruhiramakkhitaṃ. </p>
	<p class="paratype22">vetaraññe anālambe, ko taṃ yāceyya taṃ dhanan”ti.</p>
	<p class="paratype03">tattha <b>vetaraññe</b>ti vetaraṇīudake.</p>
	<p class="paratype03">imaṃ pana mahāsattassa nirayakathaṃ sutvā rājā saṃviggahadayo mahāsattaññeva tāṇagavesī hutvā āha — </p>
	<p class="paratype40">1325<b>.</b> </p>
	<p class="paratype21">“vedhāmi rukkho viya chijjamāno, disaṃ na jānāmi pamūḷhasañño. </p>
	<p class="paratype22">bhayānutappāmi mahā ca me bhayā, sutvāna kathā tava bhāsitā ise. </p>
	<p class="paratype40">1326<b>.</b> </p>
	<p class="paratype21">“āditte vārimajjhaṃva, dīpaṃvoghe mahaṇṇave. </p>
	<p class="paratype22">andhakāreva pajjoto, tvaṃ nosi saraṇaṃ ise. </p>
	<p class="paratype40">1327<b>.</b> </p>
	<p class="paratype21">“atthañca dhammaṃ anusāsa maṃ ise, atītamaddhā aparādhitaṃ mayā. </p>
	<p class="paratype22">ācikkha me nārada suddhimaggaṃ, yathā ahaṃ no nirayaṃ pateyyan”ti.</p>
	<p class="paratype03">tattha <b>bhayānutappāmī</b>ti attanā katassa pāpassa bhayena anutappāmi. <b>mahā ca me bhayā</b>ti mahantañca me nirayabhayaṃ uppannaṃ. <b>dipaṃvoghe</b>ti dīpaṃva oghe. idaṃ vuttaṃ hoti — āditte kāle vārimajjhaṃ viya bhinnanāvānaṃ oghe aṇṇave patiṭṭhaṃ alabhamānānaṃ dīpaṃ viya andhakāragatānaṃ pajjoto viya ca tvaṃ no ise saraṇaṃ bhava. <b>atītamaddhā aparādhitaṃ mayā</b>ti ekaṃsena mayā atītaṃ kammaṃ aparādhitaṃ virādhitaṃ, kusalaṃ atikkamitvā akusalameva katanti.</p>
	<p class="paratype03">athassa mahāsatto visuddhimaggaṃ ācikkhituṃ sammāpaṭipanne porāṇakarājāno udāharaṇavasena dassento āha — </p>
	<p class="paratype40">1328<b>.</b> </p>
	<p class="paratype21">“yathā ahū dhataraṭṭho, vessāmitto aṭṭhako yāmataggi. </p>
	<p class="paratype22">usindaro cāpi sivī ca rājā, paricārakā samaṇabrāhmaṇānaṃ. </p>
	<p class="paratype40">1329<b>.</b> </p>
	<p class="paratype21">“ete caññe ca rājāno, ye saggavisayaṃ gatā. </p>
	<p class="paratype22">adhammaṃ parivajjetvā, dhammaṃ cara mahīpati. </p>
	<p class="paratype40">1330<b>.</b> </p>
	<p class="paratype21">“annahatthā ca te byamhe, ghosayantu pure tava. </p>
	<p class="paratype27">‘ko chāto ko ca tasito, ko mālaṃ ko vilepanaṃ. </p>
	<p class="paratype22">nānārattānaṃ vatthānaṃ, ko naggo paridahissati. </p>
	<p class="paratype40">1331<b>.</b> </p>
	<p class="paratype21">‘ko panthe chattamāneti, pādukā ca mudū subhā’. </p>
	<p class="paratype22">iti sāyañca pāto ca, ghosayantu pure tava. </p>
	<p class="paratype40">1332<b>.</b> </p>
	<p class="paratype21">“jiṇṇaṃ posaṃ gavāssañca, māssu yuñja yathā pure. </p>
	<p class="paratype22">parihārañca dajjāsi, adhikārakato balī”ti.</p>
	<p class="paratype03">tattha <b>ete cā</b>ti yathā ete ca dhataraṭṭho vessāmitto aṭṭhako yāmataggi usindaro sivīti cha rājāno aññe ca dhammaṃ caritvā saggavisayaṃ gatā, evaṃ tvampi adhammaṃ parivajjetvā dhammaṃ cara. <b>ko chāto</b>ti mahārāja, tava byamhe pure rājanivesane ceva nagare ca annahatthā purisā “ko chāto, ko tasito”ti tesaṃ dātukāmatāya ghosentu. <b>ko māla</b>nti ko mālaṃ icchati, ko vilepanaṃ icchati, nānārattānaṃ vatthānaṃ yaṃ yaṃ icchati, taṃ taṃ ko naggo paridahissatīti ghosentu. <b>ko panthe chattamānetī</b>ti ko panthe chattaṃ dhārayissati. <b>pādukā cā</b>ti upāhanā ca mudū subhā ko icchati.</p>
	<p class="paratype03"><b>jiṇṇaṃ posa</b>nti yo te upaṭṭhākesu amacco vā añño vā pubbe katūpakāro jarājiṇṇakāle yathā porāṇakāle kammaṃ kātuṃ na sakkoti, yepi te gavāssādayo jiṇṇatāya kammaṃ kātuṃ na sakkonti, tesu ekampi pubbe viya kammesu mā yojayi. jiṇṇakālasmiñhi te tāni kammāni kātuṃ na sakkonti. <b>parihārañcā</b>ti idha parivāro “parihāro”ti vutto. idaṃ vuttaṃ hoti — yo ca te balī hutvā adhikārakato pubbe katūpakāro hoti, tassa jarājiṇṇakāle yathāporāṇaparivāraṃ dadeyyāsi. asappurisā hi attano upakārakānaṃ upakāraṃ kātuṃ samatthakāleyeva sammānaṃ karonti, samatthakāle pana na olokenti. sappurisā pana asamatthakālepi tesaṃ tatheva sakkāraṃ karonti, tasmā tuvampi evaṃ kareyyāsīti.</p>
	<p class="paratype03">iti mahāsatto rañño dānakathañca sīlakathañca kathetvā idāni yasmā ayaṃ rājā attano attabhāve rathena upametvā vaṇṇiyamāne tussissati, tasmāssa sabbakāmaduharathopamāya dhammaṃ desento āha — </p>
	<p class="paratype40">1333<b>.</b> </p>
	<p class="paratype21">“kāyo te rathasaññāto, manosārathiko lahu. </p>
	<p class="paratype22">avihiṃsāsāritakkho, saṃvibhāgapaṭicchado. </p>
	<p class="paratype40">1334<b>.</b> </p>
	<p class="paratype21">“pādasaññamanemiyo, hatthasaññamapakkharo. </p>
	<p class="paratype22">kucchisaññamanabbhanto, vācāsaññamakūjano. </p>
	<p class="paratype40">1335<b>.</b> </p>
	<p class="paratype21">“saccavākyasamattaṅgo, apesuññasusaññato. </p>
	<p class="paratype22">girāsakhilanelaṅgo, mitabhāṇisilesito. </p>
	<p class="paratype40">1336<b>.</b> </p>
	<p class="paratype21">“saddhālobhasusaṅkhāro, nivātañjalikubbaro. </p>
	<p class="paratype22">athaddhatānatīsāko, sīlasaṃvaranandhano. </p>
	<p class="paratype40">1337<b>.</b> </p>
	<p class="paratype21">“akkodhanamanugghātī, dhammapaṇḍarachattako. </p>
	<p class="paratype22">bāhusaccamapālambo, ṭhitacittamupādhiyo. </p>
	<p class="paratype40">1338<b>.</b> </p>
	<p class="paratype21">“kālaññutācittasāro, vesārajjatidaṇḍako. </p>
	<p class="paratype22">nivātavuttiyottako, anatimānayugo lahu. </p>
	<p class="paratype40">1339<b>.</b> </p>
	<p class="paratype21">“alīnacittasanthāro, vuddhisevī rajohato. </p>
	<p class="paratype22">satipatodo dhīrassa, dhiti yogo ca rasmiyo. </p>
	<p class="paratype40">1340<b>.</b> </p>
	<p class="paratype21">“mano dantaṃ pathaṃ neti, samadantehi vāhibhi. </p>
	<p class="paratype22">icchā lobho ca kummaggo, ujumaggo ca saṃyamo. </p>
	<p class="paratype40">1341<b>.</b> </p>
	<p class="paratype21">“rūpe sadde rase gandhe, vāhanassa padhāvato. </p>
	<p class="paratype22">paññā ākoṭanī rāja, tattha attāva sārathi. </p>
	<p class="paratype40">1342<b>.</b> </p>
	<p class="paratype21">“sace etena yānena, samacariyā daḷhā dhiti. </p>
	<p class="paratype22">sabbakāmaduho rāja, na jātu nirayaṃ vaje”ti.</p>
	<p class="paratype03">tattha <b>rathasaññāto</b>ti mahārāja, tava kāyo rathoti saññāto hotu. <b>manosārathiko</b>ti manasaṅkhātena kusalacittena sārathinā samannāgato. <b>lahū</b>ti vigatathinamiddhatāya sallahuko. <b>avihiṃsāsāritakkho</b>ti avihiṃsāmayena sāritena suṭṭhu pariniṭṭhitena akkhena samannāgato. <b>saṃvibhāgapaṭicchado</b>ti dānasaṃvibhāgamayena paṭicchadena samannāgato. <b>pādasaññamanemiyo</b>ti pādasaṃyamamayāya nemiyā samannāgato. <b>hatthasaññamapakkharo</b>ti hatthasaṃyamamayena pakkharena samannāgato. <b>kucchisaññamanabbhanto</b>ti kucchisaṃyamasaṅkhātena mitabhojanamayena telena abbhanto. “abbhañjitabbo nābhi hotū”tipi pāṭho. <b>vācāsaññamakūjano</b>ti vācāsaṃyamena akūjano.</p>
	<p class="paratype03"><b>saccavākyasamattaṅgo</b>ti saccavākyena paripuṇṇāṅgo akhaṇḍarathaṅgo. <b>apesuññasusaññato</b>ti apesuññena suṭṭhu saññato samussito. <b>girāsakhilanelaṅgo</b>ti sakhilāya saṇhavācāya niddosaṅgo maṭṭharathaṅgo. <b>mitabhāṇisilesito</b> mitabhāṇasaṅkhātena silesena suṭṭhu sambandho. <b>saddhālobhasusaṅkhāro</b>ti kammaphalasaddahanasaddhāmayena ca alobhamayena ca sundarena alaṅkārena samannāgato. <b>nivātañjalikubbaro</b>ti sīlavantānaṃ nivātamayena ceva añjalikammamayena ca kubbarena samannāgato. <b>athaddhatānatīsāko</b>ti sakhilasammodabhāvasaṅkhātāya athaddhatāya anataīso, thokanataīsoti attho. <b>sīlasaṃvaranandhano</b>ti akhaṇḍapañcasīlacakkhundriyādisaṃvarasaṅkhātāya nandhanarajjuyā samannāgato.</p>
	<p class="paratype03"><b>akkodhanamanugghātī</b>ti akkodhanabhāvasaṅkhātena anugghātena samannāgato. <b>dhammapaṇḍara-chattako</b>ti dasakusaladhammasaṅkhātena paṇḍaracchattena samannāgato. <b>bāhusaccamapālambo</b>ti atthasannissitabahussutabhāvamayena apālambena samannāgato. <b>ṭhitacittamupādhiyo</b>ti lokadhammehi avikampanabhāvena suṭṭhu ṭhitaekaggabhāvappattacittasaṅkhātena upādhinā uttarattharaṇena vā rājāsanena samannāgato. <b>kālaññutācittasāro</b>ti “ayaṃ dānassa dinnakālo, ayaṃ sīlassa rakkhanakālo”ti evaṃ kālaññutāsaṅkhātena kālaṃ jānitvā katena cittena kusalasārena samannāgato. idaṃ vuttaṃ hoti — yathā, mahārāja, rathassa nāma āṇiṃ ādiṃ katvā dabbasambhārajātaṃ parisuddhaṃ sāramayañca icchitabbaṃ, evañhi so ratho addhānakkhamo hoti, evaṃ tavapi kāyaratho kālaṃ jānitvā katena cittena parisuddhena dānādikusalasārena samannāgato hotūti. <b>vesārajjatidaṇḍako</b>ti parisamajjhe kathentassapi visāradabhāvasaṅkhātena tidaṇḍena samannāgato. <b>nivātavuttiyottako</b>ti ovāde pavattanasaṅkhātena mudunā dhurayottena samannāgato . mudunā hi dhurayottena baddharathaṃ sindhavā sukhaṃ vahanti, evaṃ tava kāyarathopi paṇḍitānaṃ ovādappavattitāya ābaddho sukhaṃ yātūti attho. <b>anatimānayugo lahū</b>ti anatimānasaṅkhātena lahukena yugena samannāgato.</p>
	<p class="paratype03"><b>alīnacittasanthāro</b>ti yathā ratho nāma dantamayena uḷārena santhārena sobhati, evaṃ tava kāyarathopi dānādinā alīnāsaṅkuṭitacittasanthāro hotu. <b>vuddhisevī rajohato</b>ti yathā ratho nāma visamena rajuṭṭhānamaggena gacchanto rajokiṇṇo na sobhati, samena virajena maggena gacchanto sobhati, evaṃ tava kāyarathopi paññāvuddhisevitāya samatalaṃ ujumaggaṃ paṭipajjitvā hatarajo hotu. <b>satipatodo dhīrassā</b>ti paṇḍitassa tava tasmiṃ kāyarathe supatiṭṭhitasatipatodo hotu. <b>dhiti yogo ca rasmiyo</b>ti abbocchinnavīriyasaṅkhātā dhiti ca hitappaṭipattiyaṃ yuñjanabhāvasaṅkhāto yogo ca tava tasmiṃ kāyarathe vaṭṭitā thirā rasmiyo hontu. <b>mano dantaṃ pathaṃ neti, samadantehi vāhibhī</b>ti yathā ratho nāma visamadantehi sindhavehi uppathaṃ yāti, samadantehi samasikkhitehi yutto ujupathameva anveti, evaṃ manopi dantaṃ nibbisevanaṃ kummaggaṃ pahāya ujumaggaṃ gaṇhāti. tasmā sudantaṃ ācārasampannaṃ cittaṃ tava kāyarathassa sindhavakiccaṃ sādhetu. <b>icchālobho cā</b>ti appattesu vatthūsu icchā, pattesu lobhoti ayaṃ icchā ca lobho ca kummaggo nāma. kuṭilo anujumaggo apāyameva neti. dasakusalakammapathavasena pana aṭṭhaṅgikamaggavasena vā pavatto sīlasaṃyamo ujumaggo nāma. so tava kāyarathassa maggo hotu.</p>
	<p class="paratype03"><b>rūpe</b>ti etesu manāpiyesu rūpādīsu kāmaguṇesu nimittaṃ gahetvā dhāvantassa tava kāyarathassa uppathaṃ paṭipannassa rājarathassa sindhave ākoṭetvā nivāraṇapatodayaṭṭhi viya paññā ākoṭanī hotu. sā hi taṃ uppathagamanato nivāretvā ujuṃ sucaritamaggaṃ āropessati. <b>tattha attāva sārathī</b>ti tasmiṃ pana te kāyarathe añño sārathi nāma natthi, tava attāva sārathi hotu. <b>sace etena yānenā</b>ti mahārāja, yassetaṃ evarūpaṃ yānaṃ sace atthi, etena yānena. <b>samacariyā daḷhā dhitī</b>ti yassa samacariyā ca dhiti ca daḷhā hoti thirā, so etena yānena yasmā esa ratho sabbakāmaduho rāja, yathādhippete sabbakāme deti, tasmā na jātu nirayaṃ vaje, ekaṃsenetaṃ dhārehi, evarūpena yānena nirayaṃ na gacchasīti attho. iti kho, mahārāja, yaṃ maṃ avaca “ācikkha me, nārada, suddhimaggaṃ, yathā ahaṃ no niraye pateyyan”ti, ayaṃ te so mayā anekapariyāyena akkhātoti.</p>
	<p class="paratype03">evamassa dhammaṃ desetvā micchādiṭṭhiṃ jahāpetvā sīle patiṭṭhāpetvā “ito paṭṭhāya pāpamitte pahāya kalyāṇamitte upasaṅkama, niccaṃ appamatto hohī”ti ovādaṃ datvā rājadhītu guṇaṃ vaṇṇetvā rājaparisāya ca rājorodhānañca ovādaṃ datvā mahantenānubhāvena tesaṃ passantānaññeva brahmalokaṃ gato.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi mayā diṭṭhijālaṃ bhinditvā uruvelakassapo damitoyevā”ti vatvā jātakaṃ samodhānento imā gāthā abhāsi — </p>
	<p class="paratype40">1343<b>.</b> </p>
	<p class="paratype21">“alāto devadattosi, sunāmo āsi bhaddaji. </p>
	<p class="paratype22">vijayo sāriputtosi, moggallānosi bījako. </p>
	<p class="paratype40">1344<b>.</b> </p>
	<p class="paratype21">“sunakkhatto licchaviputto, guṇo āsi acelako. </p>
	<p class="paratype22">ānando sā rucā āsi, yā rājānaṃ pasādayi. </p>
	<p class="paratype40">1345<b>.</b> </p>
	<p class="paratype21">“uruvelakassapo rājā, pāpadiṭṭhi tadā ahu. </p>
	<p class="paratype22">mahābrahmā bodhisatto, evaṃ dhāretha jātakan”ti. </p>
	<p class="paratype06">mahānāradakassapajātakavaṇṇanā aṭṭhamā. </p> 
</body>
</html>