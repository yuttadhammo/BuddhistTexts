<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [446] 8. takkalajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[446] 8. takkalajātakavaṇṇanā</h4>
	<p class="paratype03"><b>na takkalā santi na āluvānī</b>ti idaṃ satthā jetavane viharanto ekaṃ pituposakaṃ upāsakaṃ ārabbha kathesi. so kira daliddakule paccājāto mātari kālakatāya pātova uṭṭhāya dantakaṭṭhamukhodakadānādīni karonto bhatiṃ vā kasiṃ vā katvā laddhavibhavānurūpena yāgubhattādīni sampādetvā pitaraṃ posesi. atha naṃ pitā āha — “tāta, tvaṃ ekakova anto ca bahi ca kattabbaṃ karosi, ekaṃ te kuladārikaṃ ānessāmi, sā te gehe kattabbaṃ karissatī”ti. “tāta, itthiyo nāma gharaṃ āgatā neva mayhaṃ, na tumhākaṃ cittasukhaṃ karissanti, mā evarūpaṃ cintayittha, ahaṃ yāvajīvaṃ tumhe posetvā tumhākaṃ accayena jānissāmī”ti. athassa pitā anicchamānasseva ekaṃ kumārikaṃ ānesi. sā sasurassa ca sāmikassa ca upakārikā ahosi nīcavutti. sāmikopissā “mama pitu upakārikā”ti tussitvā laddhaṃ laddhaṃ manāpaṃ āharitvā deti, sāpi taṃ sasurasseva upanāmesi. sā aparabhāge cintesi “mayhaṃ sāmiko laddhaṃ laddhaṃ pitu adatvā mayhameva deti, addhā pitari nisneho jāto, imaṃ mahallakaṃ ekenupāyena mama sāmikassa paṭikkūlaṃ katvā gehā nikkaḍḍhāpessāmī”ti.</p>
	<p class="paratype03">sā tato paṭṭhāya udakaṃ atisītaṃ vā accuṇhaṃ vā, āhāraṃ atiloṇaṃ vā aloṇaṃ vā, bhattaṃ uttaṇḍulaṃ vā atikilinnaṃ vāti evamādīni tassa kodhuppattikāraṇāni katvā tasmiṃ kujjhante “ko imaṃ mahallakaṃ upaṭṭhātuṃ sakkhissatī”ti pharusāni vatvā kalahaṃ vaḍḍhesi. tattha tattha kheḷapiṇḍādīni chaḍḍetvāpi sāmikaṃ ujjhāpesi “passa pitu kammaṃ, ‘idañcidañca mā karī’ti vutte kujjhati, imasmiṃ gehe pitaraṃ vā vasāpehi maṃ vā”ti. atha naṃ so “bhadde, tvaṃ daharā yattha katthaci jīvituṃ sakkhissasi, mayhaṃ pitā mahallako, tvaṃ tassa asahantī imamhā gehā nikkhamā”ti āha. sā bhītā “ito paṭṭhāya evaṃ na karissāmī”ti sasurassa pādesu patitvā khamāpetvā pakatiniyāmeneva paṭijaggituṃ ārabhi. atha so upāsako purimadivasesu tāya ubbāḷho satthu santikaṃ dhammassavanāya agantvā tassā pakatiyā patiṭṭhitakāle agamāsi. atha naṃ satthā “kiṃ, upāsaka, sattaṭṭha divasāni dhammassavanāya nāgatosī”ti pucchi. so taṃ kāraṇaṃ kathesi. satthā “idāni tāva tassā kathaṃ aggahetvā pitaraṃ na nīharāpesi, pubbe pana etissā kathaṃ gahetvā pitaraṃ āmakasusānaṃ netvā āvāṭaṃ khaṇitvā tattha naṃ pakkhipitvā māraṇakāle ahaṃ sattavassiko hutvā mātāpitūnaṃ guṇaṃ kathetvā pitughātakakammā nivāresiṃ, tadā tvaṃ mama kathaṃ sutvā tava pitaraṃ yāvajīvaṃ paṭijaggitvā saggaparāyaṇo jāto, svāyaṃ mayā dinno ovādo bhavantaragatampi na vijahati, iminā kāraṇena tassā kathaṃ aggahetvā idāni tayā pitā na nīhaṭo”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente aññatarasmiṃ kāsigāme ekassa kulassa ghare ekaputtako ahosi nāmena saviṭṭhako nāma. so mātāpitaro paṭijagganto aparabhāge mātari kālakatāya pitaraṃ posesīti sabbaṃ vatthu paccuppannavatthuniyāmeneva kathetabbaṃ. ayaṃ panettha viseso. tadā sā itthī “passa pitu kammaṃ, ‘idañcidañca mā karī’ti vutte kujjhatī”ti vatvā “sāmi, pitā te caṇḍo pharuso niccaṃ kalahaṃ karoti, jarājiṇṇo byādhipīḷito na cirasseva marissati, ahañca etena saddhiṃ ekagehe vasituṃ na sakkomi, sayampesa katipāhena marissatiyeva, tvaṃ etaṃ āmakasusānaṃ netvā āvāṭaṃ khaṇitvā tattha naṃ pakkhipitvā kuddālena sīsaṃ chinditvā jīvitakkhayaṃ pāpetvā upari paṃsunā chādetvā āgacchāhī”ti āha. so tāya punappunaṃ vuccamāno “bhadde, purisamāraṇaṃ nāma bhāriyaṃ, kathaṃ naṃ māressāmī”ti āha. “ahaṃ te upāyaṃ ācikkhissāmī”ti. “ācikkha tāvā”ti. “sāmi, tvaṃ paccūsakāle pitu nisinnaṭṭhānaṃ gantvā yathā sabbe suṇanti, evaṃ mahāsaddaṃ katvā ‘tāta, asukagāme tumhākaṃ uddhāraṇako atthi, mayi gate na deti, tumhākaṃ accayena na dassateva, sve yānake nisīditvā pātova gacchissāmā’ti vatvā tena vuttavelāyameva uṭṭhāya yānakaṃ yojetvā tattha nisīdāpetvā āmakasusānaṃ netvā āvāṭaṃ khaṇitvā corehi acchinnasaddaṃ katvā māretvā āvāṭe pakkhipitvā sīsaṃ chinditvā nhāyitvā āgacchā”ti.</p>
	<p class="paratype03">saviṭṭhako “atthesa upāyo”ti tassā vacanaṃ sampaṭicchitvā yānakaṃ gamanasajjaṃ akāsi. tassa paneko sattavassiko putto atthi paṇḍito byatto. so mātu vacanaṃ sutvā “mayhaṃ mātā pāpadhammā pitaraṃ me pitughātakammaṃ kāreti, ahaṃ imassa pitughātakammaṃ kātuṃ na dassāmī”ti saṇikaṃ gantvā ayyakena saddhiṃ nipajji. saviṭṭhakopi itarāya vuttavelāya yānakaṃ yojetvā “ehi, tāta, uddhāraṃ sodhessāmā”ti pitaraṃ yānake nisīdāpesi. kumāropi paṭhamataraṃ yānakaṃ abhiruhi. saviṭṭhako taṃ nivāretuṃ asakkonto teneva saddhiṃ āmakasusānaṃ gantvā pitarañca kumārakena saddhiṃ ekamante ṭhapetvā sayaṃ otaritvā kuddālapiṭakaṃ ādāya ekasmiṃ paṭicchannaṭṭhāne caturassāvāṭaṃ khaṇituṃ ārabhi. kumārako otaritvā tassa santikaṃ gantvā ajānanto viya kathaṃ samuṭṭhāpetvā paṭhamaṃ gāthamāha — </p>
	<p class="paratype40">82<b>.</b> </p>
	<p class="paratype21">“na takkalā santi na āluvāni, na biḷāliyo na kaḷambāni tāta. </p>
	<p class="paratype22">eko araññamhi susānamajjhe, kimatthiko tāta khaṇāsi kāsun”ti.</p>
	<p class="paratype03">tattha <b>na takkalā santī</b>ti piṇḍālukandā na santi. <b>āluvānī</b>ti āluvakandā. <b>biḷāliyo</b>ti biḷārivallikandā. <b>kaḷambānī</b>ti tālakandā.</p>
	<p class="paratype03">athassa pitā dutiyaṃ gāthamāha — </p>
	<p class="paratype40">83<b>.</b> </p>
	<p class="paratype21">“pitāmaho tāta sudubbalo te, anekabyādhīhi dukhena phuṭṭho. </p>
	<p class="paratype22">tamajjahaṃ nikhaṇissāmi sobbhe, na hissa taṃ jīvitaṃ rocayāmī”ti.</p>
	<p class="paratype03">tattha <b>anekabyādhīhī</b>ti anekehi byādhīhi uppannena dukkhena phuṭṭho. <b>na hissa ta</b>nti ahañhi tassa tava pitāmahassa taṃ dujjīvitaṃ na icchāmi, “evarūpā jīvitā maraṇamevassa varan”ti maññamāno taṃ sobbhe nikhaṇissāmīti.</p>
	<p class="paratype03">taṃ sutvā kumāro upaḍḍhaṃ gāthamāha — </p>
	<p class="paratype40">84<b>.</b> </p>
	<p class="paratype21">“saṅkappametaṃ paṭiladdha pāpakaṃ, accāhitaṃ kamma karosi luddan”ti.</p>
	<p class="paratype03">tassattho — tāta, tvaṃ “pītaraṃ dukkhā pamocessāmī”ti maraṇadukkhena yojento etaṃ pāpakaṃ saṅkappaṃ paṭiladdhā tassa ca saṅkappavasena hitaṃ atikkamma ṭhitattā accāhitaṃ kammaṃ karosi luddanti.</p>
	<p class="paratype03">evañca pana vatvā kumāro pitu hatthato kuddālaṃ gahetvā avidūre aññataraṃ āvāṭaṃ khaṇituṃ ārabhi. atha naṃ pitā upasaṅkamitvā “kasmā, tāta, āvāṭaṃ khaṇasī”ti pucchi. so tassa kathento tatiyaṃ gāthamāha — </p>
	<p class="paratype21">“mayāpi tāta paṭilacchase tuvaṃ, etādisaṃ kamma jarūpanīto. </p>
	<p class="paratype22">taṃ kullavattaṃ anuvattamāno, ahampi taṃ nikhaṇissāmi sobbhe”ti.</p>
	<p class="paratype03">tassattho — tāta, ahampi etasmiṃ sobbhe taṃ mahallakakāle nikhaṇissāmi, iti kho tāta, mayāpi kate imasmiṃ sobbhe tuvaṃ jarūpanīto etādisaṃ kammaṃ paṭilacchase, yaṃ etaṃ tayā pavattitaṃ kulavattaṃ, taṃ anuvattamāno vayappatto bhariyāya saddhiṃ vasanto ahampi taṃ nikhaṇissāmi sobbheti.</p>
	<p class="paratype03">athassa pitā catutthaṃ gāthamāha — </p>
	<p class="paratype40">85<b>.</b> </p>
	<p class="paratype21">“pharusāhi vācāhi pakubbamāno, āsajja maṃ tvaṃ vadase kumāra. </p>
	<p class="paratype22">putto mamaṃ orasako samāno, ahītānukampī mama tvaṃsi puttā”ti.</p>
	<p class="paratype03">tattha <b>pakubbamāno</b>ti abhibhavanto. <b>āsajjā</b>ti ghaṭṭetvā.</p>
	<p class="paratype03">evaṃ vutte paṇḍitakumārako ekaṃ paṭivacanagāthaṃ, dve udānagāthāti tisso gāthā abhāsi — </p>
	<p class="paratype40">86<b>.</b> </p>
	<p class="paratype21">“na tāhaṃ tāta ahitānukampī, hitānukampī te ahampi tāta. </p>
	<p class="paratype22">pāpañca taṃ kamma pakubbamānaṃ, arahāmi no vārayituṃ tato. </p>
	<p class="paratype40">87<b>.</b> </p>
	<p class="paratype21">“yo mātaraṃ vā pitaraṃ saviṭṭha, adūsake hiṃsati pāpadhammo. </p>
	<p class="paratype22">kāyassa bhedā abhisamparāyaṃ, asaṃsayaṃ so nirayaṃ upeti. </p>
	<p class="paratype40">88<b>.</b> </p>
	<p class="paratype21">“yo mātaraṃ vā pitaraṃ saviṭṭha, annena pānena upaṭṭhahāti. </p>
	<p class="paratype22">kāyassa bhedā abhisamparāyaṃ, asaṃsayaṃ so sugatiṃ upetī”ti. — </p>
	<p class="paratype25">imaṃ pana puttassa dhammakathaṃ sutvā pitā aṭṭhamaṃ gāthamāha — </p>
	<p class="paratype40">89<b>.</b> </p>
	<p class="paratype21">“na me tvaṃ putta ahitānukampī, hitānukampī me tvaṃsi putta. </p>
	<p class="paratype22">ahañca taṃ mātarā vuccamāno, etādisaṃ kamma karomi luddan”ti.</p>
	<p class="paratype03">tattha <b>ahañca taṃ mātarā</b>ti ahañca te mātarā, ayameva vā pāṭho.</p>
	<p class="paratype03">taṃ sutvā kumāro “tāta, itthiyo nāma uppanne dose aniggayhamānā punappunaṃ pāpaṃ karonti, mama mātā yathā puna evarūpaṃ na karoti, tathā naṃ paṇāmetuṃ vaṭṭatī”ti navamaṃ gāthamāha — </p>
	<p class="paratype40">90<b>.</b> </p>
	<p class="paratype21">“yā te sā bhariyā anariyarūpā, mātā mamesā sakiyā janetti. </p>
	<p class="paratype22">niddhāpaye tañca sakā agārā, aññampi te sā dukhamāvaheyyā”ti.</p>
	<p class="paratype03">saviṭṭhako paṇḍitaputtassa kathaṃ sutvā somanassajāto hutvā “gacchāma, tātā”ti saddhiṃ puttena ca pitarā ca yānake nisīditvā pāyāsi. sāpi kho anācārā “nikkhantā no gehā kāḷakaṇṇī”ti haṭṭhatuṭṭhā allagomayena gehaṃ upalimpetvā pāyāsaṃ pacitvā āgamanamaggaṃ olokentī te āgacchante disvā “nikkhantaṃ kāḷakaṇṇiṃ puna gahetvā āgato”ti kujjhitvā “are nikatika, nikkhantaṃ kāḷakaṇṇiṃ puna ādāya āgatosī”ti paribhāsi. saviṭṭhako kiñci avatvā yānakaṃ mocetvā “anācāre kiṃ vadesī”ti taṃ sukoṭṭitaṃ koṭṭetvā “ito paṭṭhāya mā imaṃ gehaṃ pāvisī”ti pāde gahetvā nikkaḍḍhi. tato pitarañca puttañca nhāpetvā sayampi nhāyitvā tayopi pāyāsaṃ paribhuñjiṃsu. sāpi pāpadhammā katipāhaṃ aññasmiṃ gehe vasi. tasmiṃ kāle putto pitaraṃ āha — “tāta, mama mātā ettakena na bujjhati, tumhe mama mātu maṅkubhāvakaraṇatthaṃ ‘asukagāmake mama mātuladhītā atthi, sā mayhaṃ pitarañca puttañca mañca paṭijaggissati, taṃ ānessāmī’ti vatvā mālāgandhādīni ādāya yānakena nikkhamitvā khettaṃ anuvicaritvā sāyaṃ āgacchathā”ti. so tathā akāsi.</p>
	<p class="paratype03">paṭivissakakule itthiyo “sāmiko kira te aññaṃ bhariyaṃ ānetuṃ asukagāmaṃ nāma gato”ti tassā ācikkhiṃsu. sā “dānimhi naṭṭhā, natthi me puna okāso”ti bhītā tasitā hutvā “puttameva yācissāmī”ti paṇḍitaputtassa santikaṃ gantvā tassa pādesu patitvā “tāta, taṃ ṭhapetvā añño mama paṭisaraṇaṃ natthi, ito paṭṭhāya tava pitarañca pitāmahañca alaṅkatacetiyaṃ viya paṭijaggissāmi, puna mayhaṃ imasmiṃ ghare pavesanaṃ karohī”ti āha. so “sādhu, amma, sace puna evarūpaṃ na karissatha, karissāmi, appamattā hothā”ti vatvā pitu āgatakāle dasamaṃ gāthamāha — </p>
	<p class="paratype40">91<b>.</b> </p>
	<p class="paratype21">“yā te sā bhariyā anariyarūpā, mātā mamesā sakiyā janetti. </p>
	<p class="paratype22">dantā kareṇūva vasūpanītā, sā pāpadhammā punarāvajātū”ti.</p>
	<p class="paratype03">tattha <b>kareṇūvā</b>ti tāta, idāni sā āneñjakāraṇaṃ kārikā hatthinī viya dantā vasaṃ upanītā nibbisevanā jātā. <b>punarāgajātū</b>ti puna imaṃ gehaṃ āgacchatūti. </p>
	<p class="paratype01">evaṃ so pitu dhammaṃ kathetvā gantvā mātaraṃ ānesi. sā sāmikañca sasurañca khamāpetvā tato paṭṭhāya dantā dhammena samannāgatā hutvā sāmikañca sasurañca puttañca paṭijaggi. ubhopi ca puttassa ovāde ṭhatvā dānādīni puññāni karitvā saggaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne pituposako sotāpattiphale patiṭṭhahi. tadā pitā ca putto ca suṇisā ca teyeva ahesuṃ, paṇḍitakumāro pana ahameva ahosinti. </p>
	<p class="paratype06">takkalajātakavaṇṇanā aṭṭhamā. </p> 
</body>
</html>