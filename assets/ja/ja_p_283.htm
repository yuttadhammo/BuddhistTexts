<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [277] 7. romakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>3. udapānavaggo</h4>
	<h5>[277] 7. romakajātakavaṇṇanā</h5>
	<p class="paratype03"><b>vassāni</b> <b>paññāsa samādhikānī</b>ti idaṃ satthā veḷuvane viharanto bhagavato vadhāya parisakkanaṃ ārabbha kathesi. paccuppannavatthu uttānameva.</p>
	<p class="paratype03">atīte pana bārāṇasiyaṃ brahmadatte rajjaṃ kārente bodhisatto pārāvato hutvā bahupārāvataparivuto araññe pabbataguhāyaṃ vāsaṃ kappesi. aññataropi kho tāpaso sīlasampanno tesaṃ pārāvatānaṃ vasanaṭṭhānato avidūre ekaṃ paccantagāmaṃ upanissāya assamapadaṃ māpetvā pabbataguhāyaṃ vāsaṃ kappesi. bodhisatto antarantarā tassa santikaṃ āgantvā sotabbayuttakaṃ suṇāti. tāpaso tattha ciraṃ vasitvā pakkāmi, athañño kūṭajaṭilo āgantvā tattha vāsaṃ kappesi. bodhisatto pārāvataparivuto taṃ upasaṅkamitvā vanditvā paṭisanthāraṃ katvā assamapade vicaritvā girikandarasamīpe gocaraṃ gahetvā sāyaṃ attano vasanaṭṭhānaṃ gacchati. kūṭatāpaso tattha atirekapaṇṇāsavassāni vasi.</p>
	<p class="paratype03">athassa ekadivasaṃ paccantagāmavāsino manussā pārāvatamaṃsaṃ abhisaṅkharitvā adaṃsu. so tattha rasataṇhāya bajjhitvā “kiṃ maṃsaṃ nāmetan”ti pucchitvā “pārāvatamaṃsan”ti sutvā cintesi — “mayhaṃ assamapadaṃ bahū pārāvatā āgacchanti, te māretvā maṃsaṃ khādituṃ vaṭṭatī”ti. so taṇḍulasappidadhikhīramaricādīni āharitvā ekamante ṭhapetvā muggaraṃ cīvarakaṇṇena paṭicchādetvā pārāvatānaṃ āgamanaṃ olokento paṇṇasāladvāre nisīdi. bodhisatto pārāvataparivuto āgantvā tassa kūṭajaṭilassa duṭṭhakiriyaṃ oloketvā “ayaṃ duṭṭhatāpaso aññenākārena nisinno, kacci nu kho amhākaṃ samānajātīnaṃ maṃsaṃ khādi, parigaṇhissāmi nan”ti anuvāte ṭhatvā tassa sarīragandhaṃ ghāyitvā “ayaṃ amhe māretvā maṃsaṃ khāditukāmo, na tassa santikaṃ gantuṃ vaṭṭatī”ti pārāvate ādāya paṭikkamitvā cari. tāpaso taṃ anāgacchantaṃ disvā “madhurakathaṃ tehi saddhiṃ kathetvā vissāsena upagate māretvā maṃsaṃ khādituṃ vaṭṭatī”ti cintetvā purimā dve gāthā avoca — </p>
	<p class="paratype40">79<b>.</b> </p>
	<p class="paratype21">“vassāni paññāsa samādhikāni, vasimha selassa guhāya romaka. </p>
	<p class="paratype22">asaṅkamānā abhinibbutattā, hatthattamāyanti mamaṇḍajā pure. </p>
	<p class="paratype40">80<b>.</b> </p>
	<p class="paratype21">“tedāni vakkaṅga kimatthamussukā, bhajanti aññaṃ girikandaraṃ dijā. </p>
	<p class="paratype22">na nūna maññanti mamaṃ yathā pure, cirappavutthā atha vā na te ime”ti.</p>
	<p class="paratype03">tattha <b>samādhikānī</b>ti samādhikāni. <b>romakā</b>ti rumāya uppanna, sudhotapavāḷena samānavaṇṇanettapādatāya bodhisattaṃ pārāvataṃ ālapati. <b>asaṅkamānā</b>ti evaṃ atirekapaññāsavassāni imissā pabbataguhāya vasantesu amhesu ete aṇḍajā ekadivasampi mayi āsaṅkaṃ akatvā abhinibbutacittāva hutvā pubbe mama hatthattaṃ hatthappasāraṇokāsaṃ āgacchantīti attho.</p>
	<p class="paratype03"><b>tedānī</b>ti te idāni. <b>vakkaṅgā</b>ti bodhisattaṃ ālapati, sabbepi pana pakkhino uppatanakāle gīvaṃ vakkaṃ katvā uppatanato “vakkaṅgā”ti vuccanti. <b>kimattha</b>nti kiṃkāraṇaṃ sampassamānā? <b>ussukā</b>ti ukkaṇṭhitarūpā hutvā. <b>girikandara</b>nti girito aññaṃ pabbatakandaraṃ. <b>yathā pure</b>ti yathā pubbe ete pakkhino maṃ garuṃ katvā piyaṃ katvā maññanti, tathā idāni na nūna maññanti, pubbe idha nivutthatāpaso añño, ayaṃ añño, evaṃ maññe ete maṃ maññantīti dīpeti. <b>cirappavutthā atha vā na te ime</b>ti kiṃ nu kho ime ciraṃ vippavasitvā dīghassa addhuno accayena āgatattā maṃ “soyeva ayan”ti na sañjānanti, udāhu ye amhesu abhinibbutacittā, na te ime, aññeva āgantukapakkhino, ime kena maṃ na upasaṅkamantīti pucchati.</p>
	<p class="paratype03">taṃ sutvā bodhisatto pakkamitvā ṭhitova tatiyaṃ gāthamāha — </p>
	<p class="paratype40">81<b>.</b> </p>
	<p class="paratype21">“jānāma taṃ na mayaṃ sampamūḷhā, soyeva tvaṃ te mayamasma nāññe. </p>
	<p class="paratype22">cittañca te asmiṃ jane paduṭṭhaṃ, ājīvikā tena tamuttasāmā”ti.</p>
	<p class="paratype03">tattha <b>na mayaṃ sampamūḷhā</b>ti mayaṃ mūḷhā pamattā na homa. <b>cittañca te asmiṃ jane paduṭṭha</b>nti tvaṃ, soyeva mayampi teyeva, na taṃ sañjānāma, apica kho pana tava cittaṃ asmiṃ jane paduṭṭhaṃ amhe māretuṃ uppannaṃ. <b>ājīvikā</b>ti ājīvahetu pabbajita paduṭṭhatāpasa. <b>tena tamuttasāmā</b>ti tena kāraṇena taṃ uttasāma bhāyāma na upasaṅkamāma.</p>
	<p class="paratype03">kūṭatāpaso “ñāto ahaṃ imehī”ti muggaraṃ khipitvā virajjhitvā “gaccha tāva tvaṃ viraddhomhī”ti āha. atha naṃ bodhisatto “maṃ tāva viraddhosi, cattāro pana apāye na virajjhasi. sace idha vasissasi, gāmavāsīnaṃ ‘coro ayan’ti ācikkhitvā taṃ gāhāpessāmi sīghaṃ palāyassū”ti taṃ tajjetvā pakkāmi. kūṭajaṭilo tattha vasituṃ nāsakkhi, aññattha agamāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — “tadā kūṭatāpaso devadatto ahosi, purimo sīlavantatāpaso sāriputto, pārāvatajeṭṭhako pana ahameva ahosin”ti. </p>
	<p class="paratype06">romakajātakavaṇṇanā sattamā. </p> 
</body>
</html>