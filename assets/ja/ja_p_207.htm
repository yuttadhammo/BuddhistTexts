<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [201] 1. bandhanāgārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>6. nataṃdaḷhavaggo</h4>
	<h5>[201] 1. bandhanāgārajātakavaṇṇanā</h5>
	<p class="paratype03"><b>na</b> <b>taṃ daḷhaṃ bandhanamāhu dhīrā</b>ti idaṃ satthā jetavane viharanto bandhanāgāraṃ ārabbha kathesi. tasmiṃ kira kāle bahū sandhicchedakapanthaghātakacore ānetvā kosalarañño dassesuṃ. te rājā addubandhanarajjubandhanasaṅkhalikabandhanehi bandhāpesi. tiṃsamattā jānapadā bhikkhū satthāraṃ daṭṭhukāmā āgantvā disvā vanditvā punadivase piṇḍāya carantā bandhanāgāraṃ gantvā te core disvā piṇḍapātapaṭikkantā sāyanhasamaye tathāgataṃ upasaṅkamitvā “bhante, ajja amhehi piṇḍāya carantehi bandhanāgāre bahū corā addubandhanādīhi baddhā mahādukkhaṃ anubhavantā diṭṭhā, te tāni bandhanāni chinditvā palāyituṃ na sakkonti, atthi nu kho tehi bandhanehi thirataraṃ nāma aññaṃ bandhanan”ti pucchiṃsu. satthā “bhikkhave, kiṃ bandhanāni nāmetāni, yaṃ panetaṃ dhanadhaññaputtadārādīsu taṇhāsaṅkhātaṃ kilesabandhanaṃ, etaṃ etehi bandhanehi sataguṇena sahassaguṇena thirataraṃ, evaṃ mahantampi panetaṃ ducchindaniyaṃ bandhanaṃ porāṇakapaṇḍitā chinditvā himavantaṃ pavisitvā pabbajiṃsū”ti vatvā atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente bodhisatto ekasmiṃ duggatagahapatikule nibbatti, tassa vayappattassa pitā kālamakāsi. so bhatiṃ katvā mātaraṃ posesi, athassa mātā anicchamānasseva ekaṃ kuladhītaraṃ gehe katvā aparabhāge kālamakāsi. bhariyāyapissa kucchiyaṃ gabbho patiṭṭhāsi. so gabbhassa patiṭṭhitabhāvaṃ ajānanto “bhadde, tvaṃ bhatiṃ katvā jīvāhi, ahaṃ pabbajissāmī”ti āha . sāpi “gabbho me patiṭṭhito, mayi vijātāya dārakaṃ disvā pabbajissasī”ti āha. so “sādhū”ti sampaṭicchitvā tassā vijātakāle “bhadde, tvaṃ sotthinā vijātā, idānāhaṃ pabbajissāmī”ti āpucchi. atha naṃ sā “puttakassa tāva thanapānato apagamanakālaṃ āgamehī”ti vatvā puna gabbhaṃ gaṇhi.</p>
	<p class="paratype03">so cintesi — “imaṃ sampaṭicchāpetvā gantuṃ na sakkā, imissā anācikkhitvāva palāyitvā pabbajissāmī”ti. so tassā anācikkhitvā ratthibhāge uṭṭhāya palāyi. atha naṃ nagaraguttikā aggahesuṃ. so “ahaṃ, sāmi, mātuposako nāma, vissajjetha man”ti tehi attānaṃ vissajjāpetvā ekasmiṃ ṭhāne vasitvā aggadvāreneva nikkhamitvā himavantaṃ pavisitvā isipabbajjaṃ pabbajitvā abhiññā ca samāpattiyo ca nibbattetvā jhānakīḷaṃ kīḷanto vihāsi. so tattha vasanto “evarūpampi nāma me ducchindaniyaṃ puttadārabandhanaṃ kilesabandhanaṃ chinditan”ti udānaṃ udānento imā gāthā avoca — </p>
	<p class="paratype40">101<b>.</b> </p>
	<p class="paratype21">“na taṃ daḷhaṃ bandhanamāhu dhīrā, yadāyasaṃ dārujapabbajañca. </p>
	<p class="paratype22">sārattarattā maṇikuṇḍalesu, puttesu dāresu ca yā apekkhā. </p>
	<p class="paratype40">102<b>.</b> </p>
	<p class="paratype21">“etaṃ daḷhaṃ bandhanamāhu dhīrā, ohārinaṃ sīthilaṃ duppamuñcaṃ. </p>
	<p class="paratype22">etampi chetvāna vajanti dhīrā, anapekkhino kāmasukhaṃ pahāyā”ti.</p>
	<p class="paratype03">tattha <b>dhīrā</b>ti dhitimantā, dhikkatapāpāti dhīrā. atha vā dhī vuccati paññā, tāya paññāya samannāgatāti dhīrā, buddhā paccekabuddhā buddhasāvakā bodhisattā ca ime dhīrā nāma. <b>yadāyasa</b>ntiādīsu yaṃ saṅkhalikasaṅkhātaṃ ayasā nibbattaṃ āyasaṃ, yaṃ addubandhanasaṅkhātaṃ dārujaṃ, yañca pabbajatiṇehi vā aññehi vā vākādīhi rajjuṃ katvā katarajjubandhanaṃ, taṃ āyasādiṃ chindituṃ sakkuṇeyyabhāvena dhīrā daḷhaṃ thiranti nāhu na kathenti. <b>sārattarattā</b>ti sārattā hutvā rattā, balavarāgarattāti attho. <b>maṇikuṇḍalesū</b>ti maṇīsu ca kuṇḍalesu ca, maṇiyuttesu vā kuṇḍalesu. </p>
	<p class="paratype01"><b>etaṃ</b> <b>daḷha</b>nti ye maṇikuṇḍalesu sārattarattā, tesaṃ yo ca sārāgo, yā ca tesaṃ puttadāresu apekkhā taṇhā, etaṃ kilesamayaṃ bandhanaṃ daḷhaṃ thiranti dhīrā āhu. <b>ohārina</b>nti ākaḍḍhitvā catūsu apāyesu pātanato avaharati heṭṭhā haratīti ohārinaṃ. <b>sithila</b>nti bandhanaṭṭhāne chavicammamaṃsāni na chindati, lohitaṃ na nīharati, bandhanabhāvampi na jānāpeti, thalapathajalapathādīsu kammāni kātuṃ detīti sithilaṃ. <b>duppamuñca</b>nti taṇhālobhavasena hi ekavārampi uppannaṃ kilesabandhanaṃ daṭṭhaṭṭhānato kacchapo viya dummocayaṃ hotīti duppamuñcaṃ. <b>etampi chetvānā</b>ti etaṃ evaṃ daḷhampi kilesabandhanaṃ ñāṇakhaggena chinditvā ayadāmāni chinditvā mattavaravāraṇā viya pañjare chinditvā sīhapotakā viya ca dhīrā vatthukāmakilesakāme ukkārabhūmiṃ viya jigucchamānā anapekkhino hutvā kāmasukhaṃ pahāya vajanti pakkamanti, pakkamitvā ca pana himavantaṃ pavisitvā isipabbajjaṃ pabbajitvā jhānasukhena vītināmentīti.</p>
	<p class="paratype03">evaṃ bodhisatto imaṃ udānaṃ udānetvā aparihīnajjhāno brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne keci sotāpannā, keci sakadāgāmino, keci anāgāmino, keci arahanto ahesuṃ. “tadā mātā mahāmāyā ahosi, pitā suddhodanamahārājā, bhariyā rāhulamātā, putto rāhulo, puttadāraṃ pahāya nikkhamitvā pabbajito puriso pana ahameva ahosin”ti. </p>
	<p class="paratype06">bandhanāgārajātakavaṇṇanā paṭhamā. </p> 
</body>
</html>