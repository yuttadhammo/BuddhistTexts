<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [414] 9. jāgarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[414] 9. jāgarajātakavaṇṇanā</h5>
	<p class="paratype03"><b>kodha</b> <b>jāgarataṃ sutto</b>ti idaṃ satthā jetavane viharanto aññataraṃ upāsakaṃ ārabbha kathesi. so hi sotāpanno ariyasāvako sāvatthito sakaṭasatthena saddhiṃ kantāramaggaṃ paṭipajji. satthavāho tattha ekasmiṃ udakaphāsukaṭṭhāne pañca sakaṭasatāni mocetvā khādanīyabhojanīyaṃ saṃvidahitvā vāsaṃ upagacchi. te manussā tattha tattha nipajjitvā supiṃsu, upāsako pana satthavāhassa santike ekasmiṃ rukkhamūle caṅkamaṃ adhiṭṭhāsi. atha naṃ satthaṃ vilumpitukāmā pañcasatā corā nānāvudhāni gahetvā satthaṃ parivāretvā aṭṭhaṃsu. te taṃ upāsakaṃ caṅkamantaṃ disvā “imassa niddāyanakāle vilumpissāmā”ti tattha tattha aṭṭhaṃsu, sopi tiyāmarattiṃ caṅkamiyeva. corā paccūsasamaye gahitagahitā pāsāṇamuggarādayo chaḍḍetvā “bho satthavāha, imaṃ appamādena jaggantaṃ purisaṃ nissāya jīvitaṃ labhitvā tava santakassa sāmiko jāto, etassa sakkāraṃ kareyyāsī”ti vatvā pakkamiṃsu. manussā kālasseva vuṭṭhāya tehi chaḍḍitapāsāṇamuggarādayo disvā “imaṃ nissāya amhehi jīvitaṃ laddhan”ti upāsakassa sakkāraṃ akaṃsu. upāsakopi icchitaṭṭhānaṃ gantvā katakicco puna sāvatthiṃ āgantvā jetavanaṃ gantvā tathāgataṃ pūjetvā vanditvā nisinno “kiṃ, upāsaka, na paññāyasī”ti vutte tamatthaṃ ārocesi. satthā “na kho, upāsaka, tvaṃyeva aniddāyitvā jagganto visesaṃ labhi, porāṇakapaṇḍitāpi jaggantā visesaṃ guṇaṃ labhiṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto takkasilāyaṃ sabbasippāni uggaṇhitvā paccāgantvā agāramajjhe vasanto aparabhāge nikkhamitvā isipabbajjaṃ pabbajitvā na cirasseva jhānābhiññaṃ nibbattetvā himavantapadese ṭhānacaṅkamiriyāpatho hutvā vasanto niddaṃ anupagantvā sabbarattiṃ caṅkamati. athassa caṅkamanakoṭiyaṃ nibbattarukkhadevatā tussitvā rukkhaviṭape ṭhatvā pañhaṃ pucchantī paṭhamaṃ gāthamāha — </p>
	<p class="paratype40">135<b>.</b> </p>
	<p class="paratype21">“kodha jāgarataṃ sutto, kodha suttesu jāgaro. </p>
	<p class="paratype22">ko mametaṃ vijānāti, ko taṃ paṭibhaṇāti me”ti.</p>
	<p class="paratype03">tattha <b>kodhā</b>ti ko idha. <b>ko mameta</b>nti ko mama etaṃ pañhaṃ vijānāti. <b>ko taṃ paṭibhaṇāti me</b>ti etaṃ mayā puṭṭhaṃ pañhaṃ mayhaṃ ko paṭibhaṇāti, ko byākarituṃ sakkhissatīti pucchati.</p>
	<p class="paratype03">bodhisatto tassā vacanaṃ sutvā — </p>
	<p class="paratype40">136<b>.</b> </p>
	<p class="paratype21">“ahaṃ jāgarataṃ sutto, ahaṃ suttesu jāgaro. </p>
	<p class="paratype22">ahametaṃ vijānāmi, ahaṃ paṭibhaṇāmi te”ti. — </p>
	<p class="paratype25">imaṃ gāthaṃ vatvā puna tāya — </p>
	<p class="paratype40">137<b>.</b> </p>
	<p class="paratype21">“kathaṃ jāgarataṃ sutto, kathaṃ suttesu jāgaro. </p>
	<p class="paratype22">kathaṃ etaṃ vijānāsi, kathaṃ paṭibhaṇāsi me”ti. — </p>
	<p class="paratype25">imaṃ gāthaṃ puṭṭho tamatthaṃ byākaronto — </p>
	<p class="paratype40">138<b>.</b> </p>
	<p class="paratype21">“ye dhammaṃ nappajānanti, saṃyamoti damoti ca. </p>
	<p class="paratype22">tesu suppamānesu, ahaṃ jaggāmi devate. </p>
	<p class="paratype40">139<b>.</b> </p>
	<p class="paratype21">“yesaṃ rāgo ca doso ca, avijjā ca virājitā. </p>
	<p class="paratype22">tesu jāgaramānesu, ahaṃ suttosmi devate. </p>
	<p class="paratype40">140<b>.</b> </p>
	<p class="paratype21">“evaṃ jāgarataṃ sutto, evaṃ suttesu jāgaro. </p>
	<p class="paratype22">evametaṃ vijānāmi, evaṃ paṭibhaṇāmi te”ti. — imā gāthā āha.</p>
	<p class="paratype03">tattha <b>kathaṃ jāgarataṃ sutto</b>ti kathaṃ tvaṃ jāgarataṃ sattānaṃ antare sutto nāma hosi. esa nayo sabbattha. <b>ye dhamma</b>nti ye sattā navavidhaṃ lokuttaradhammaṃ na pajānanti. <b>saṃyamoti damoti cā</b>ti “ayaṃ saṃyamo, ayaṃ damo”ti evañca ye maggena āgataṃ sīlañceva indriyasaṃvarañca na jānanti. indriyasaṃvaro hi manacchaṭṭhānaṃ indriyānaṃ damanato “damo”ti vuccati. <b>tesu suppamānesū</b>ti tesu kilesaniddāvasena supantesu sattesu ahaṃ appamādavasena jaggāmi.</p>
	<p class="paratype03"><b>“yesaṃ rāgo cā”</b>ti gāthāya yesaṃ mahākhīṇāsavānaṃ padasatena niddiṭṭhadiyaḍḍhasahassataṇhālobhasaṅkhāto rāgo ca navāaghātavatthusamuṭṭhāno doso ca dukkhādīsu aṭṭhasu vatthūsu aññāṇabhūtā avijjā cāti ime kilesā virājitā pahīnā, tesu ariyesu sabbākārena jāgaramānesu te upādāya ahaṃ sutto nāma devateti attho. <b>evaṃ jāgarata</b>nti evaṃ devate ahaṃ iminā kāraṇena jāgarataṃ sutto nāmāti. esa nayo sabbapadesu.</p>
	<p class="paratype03">evaṃ mahāsattena pañhe kathite tuṭṭhā devatā tassa thutiṃ karontī osānagāthamāha — </p>
	<p class="paratype40">141<b>.</b> </p>
	<p class="paratype21">“sādhu jāgarataṃ sutto, sādhu suttesu jāgaro. </p>
	<p class="paratype22">sādhu metaṃ vijānāsi, sādhu paṭibhaṇāsi me”ti.</p>
	<p class="paratype03">tattha <b>sādhū</b>ti bhaddakaṃ katvā tvaṃ imaṃ pañhaṃ kathesi, mayampi naṃ evameva kathemāti. evaṃ sā bodhisattassa thutiṃ katvā attano vimānameva pāvisi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā devadhītā uppalavaṇṇā ahosi, tāpaso pana ahameva ahosin”ti. </p>
	<p class="paratype06">jāgarajātakavaṇṇanā navamā. </p> 
</body>
</html>