<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [538] 1. mūgapakkhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(chaṭṭho bhāgo)</h2>
	<h3>22. mahānipāto</h3>
	<h4>[538] 1. mūgapakkhajātakavaṇṇanā</h4>
	<p class="paratype03"><b>mā</b> <b>paṇḍiccayaṃ vibhāvayā</b>ti idaṃ satthā jetavane viharanto mahābhinikkhamanaṃ ārabbha kathesi. ekadivasañhi bhikkhū dhammasabhāyaṃ sannisinnā bhagavato nekkhammapāramiṃ vaṇṇayantā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “bhikkhave, idāni mama pūritapāramissa rajjaṃ chaḍḍetvā mahābhinikkhamanaṃ nāma anacchariyaṃ. ahañhi pubbe aparipakke ñāṇe pāramiyo pūrentopi rajjaṃ chaḍḍetvā nikkhantoyevā”ti vatvā tehi yācito atītaṃ āhari.</p>
	<p class="paratype03">atīte kāsiraṭṭhe bārāṇasiyaṃ kāsirājā nāma dhammena rajjaṃ kāresi. tassa soḷasasahassā itthiyo ahesuṃ. tāsu ekāpi puttaṃ vā dhītaraṃ vā na labhi. nāgarā “amhākaṃ rañño vaṃsānurakkhako ekopi putto natthī”ti rājaṅgaṇe sannipatitvā <b>kusajātake</b> (jā. 2.20.1 ādayo) āgatanayeneva rājānaṃ evamāhaṃsu “deva, puttaṃ patthethā”ti. rājā tesaṃ vacanaṃ sutvā soḷasasahassā itthiyo “tumhe puttaṃ patthethā”ti āṇāpesi. tā candādīnaṃ devatānaṃ āyācanaupaṭṭhānādīni katvā patthentiyopi puttaṃ vā dhītaraṃ vā na labhiṃsu. aggamahesī panassa maddarājadhītā candādevī nāma sīlasampannā ahosi. rājā “bhadde, tvampi puttaṃ patthehī”ti āha. sā puṇṇamadivase uposathaṃ samādiyitvā cūḷasayane nipannāva attano sīlaṃ āvajjetvā “sacāhaṃ akhaṇḍasīlā iminā me saccena putto uppajjatū”ti saccakiriyaṃ akāsi.</p>
	<p class="paratype03">tassā sīlatejena sakkassa bhavanaṃ uṇhākāraṃ dassesi. sakko āvajjento taṃ kāraṇaṃ ñatvā “candādevī puttaṃ pattheti, handāhaṃ puttaṃ dassāmī”ti tassānucchavikaṃ puttaṃ upadhārento bodhisattaṃ passi. bodhisattopi tadāvīsativassāni bārāṇasiyaṃ rajjaṃ kāretvā tato cuto ussadaniraye nibbattitvā asītivassasahassāni tattha paccitvā tato cavitvā tāvatiṃsabhavane nibbatti. tatthāpi yāvatāyukaṃ ṭhatvā tato cavitvā uparidevalokaṃ gantukāmo ahosi. sakko tassa santikaṃ gantvā “mārisa, tayi manussaloke uppanne pāramiyo ca te pūrissanti, mahājanassa vuḍḍhi ca bhavissati, ayaṃ kāsirañño candādevī nāma aggamahesī puttaṃ pattheti, tassā kucchiyaṃ uppajjāhī”ti vatvā aññesañca cavanadhammānaṃ pañcasatānaṃ devaputtānaṃ paṭiññaṃ gahetvā sakaṭṭhānameva agamāsi. so “sādhū”ti sampaṭicchitvā pañcahi devaputtasatehi saddhiṃ devalokato cavitvā sayaṃ candādeviyā kucchimhi paṭisandhiṃ gaṇhi. itare pana devaputtā amaccabhariyānaṃ kucchīsu paṭisandhiṃ gaṇhiṃsu.</p>
	<p class="paratype03">tadā candādeviyā kucchi vajirapuṇṇā viya ahosi. sā gabbhassa patiṭṭhitabhāvaṃ ñatvā rañño ārocesi. taṃ sutvā rājā gabbhassa parihāraṃ dāpesi. sā paripuṇṇagabbhā dasamāsaccayena dhaññapuññalakkhaṇasampannaṃ puttaṃ vijāyi. taṃ divasameva amaccagehesu pañca kumārasatāni jāyiṃsu. tasmiṃ khaṇe rājā amaccagaṇaparivuto mahātale nisinno ahosi. athassa “putto, te deva, jāto”ti ārocayiṃsu. tesaṃ vacanaṃ sutvā rañño puttapemaṃ uppajjitvā chaviyādīni chinditvā aṭṭhimiñjaṃ āhacca aṭṭhāsi, abbhantare pīti uppajji, hadayaṃ sītalaṃ jātaṃ. so amacce pucchi “tuṭṭhā nu kho tumhe, mama putto jāto”ti? “kiṃ kathetha, deva, mayaṃ pubbe anāthā, idāni pana sanāthā jātā, sāmiko no laddho”ti āhaṃsu. rājā mahāsenaguttaṃ pakkosāpetvā āṇāpesi “mama puttassa parivāro laddhuṃ vaṭṭati, gaccha tvaṃ amaccagehesu ajja jātā dārakā kittakā nāmāti olokehī”ti. so “sādhū”ti sampaṭicchitvā amaccagehāni gantvā olokento pañca kumārasatāni disvā punāgantvā rañño ārocesi.</p>
	<p class="paratype03">rājā pañcannaṃ dārakasatānaṃ kumārapasādhanāni pesetvā puna pañca dhātisatāni ca dāpesi. mahāsattassa pana atidīghādidosavajjitā alambatthaniyo madhurathaññāyo catusaṭṭhi dhātiyo adāsi. atidīghāya hi itthiyā passe nisīditvā thaññaṃ pivato dārakassa gīvā dīghā hoti, atirassāya passe nisīditvā thaññaṃ pivanto dārako nippīḷitakhandhaṭṭhiko hoti, atikisāya passe nisīditvā thaññaṃ pivato dārakassa ūrū rujjanti, atithūlāya passe nisīditvā thaññaṃ pivanto dārako pakkhapādo hoti, atikāḷikāya khīraṃ atisītalaṃ hoti, atiodātāya khīraṃ atiuṇhaṃ hoti, lambatthaniyā passe nisīditvā thaññaṃ pivanto dārako nippīḷitanāsiko hoti. kāsānañca pana itthīnaṃ khīraṃ atiambilaṃ hoti, sāsānañca pana itthīnaṃ khīraṃ atikaṭukādibhedaṃ hoti, tasmā te sabbepi dose vivajjetvā alambatthaniyo madhurathaññāyo catusaṭṭhi dhātiyo datvā mahantaṃ sakkāraṃ katvā candādeviyāpi varaṃ adāsi. sāpi gahitakaṃ katvā ṭhapesi.</p>
	<p class="paratype03">rājā kumārassa nāmaggahaṇadivase lakkhaṇapāṭhake brāhmaṇe pakkosāpetvā tesaṃ mahantaṃ sakkāraṃ katvā kumārassa antarāyābhāvaṃ pucchi. te tassa lakkhaṇasampattiṃ disvā “mahārāja, dhaññapuññalakkhaṇasampanno ayaṃ kumāro, tiṭṭhatu ekadīpo, dvisahassaparivārānaṃ catunnampi mahādīpānaṃ rajjaṃ kāretuṃ samattho hoti, nāssa koci antarāyo paññāyatī”ti vadiṃsu. rājā tesaṃ vacanaṃ sutvā tussitvā kumārassa nāmaṃ karonto yasmā kumārassa jātadivase sakalakāsiraṭṭhe devo vassi, yasmā ca rañño ceva amaccānañca hadayaṃ sītalaṃ jātaṃ, yasmā ca temayamāno jāto, tasmā “temiyakumāro”tissa nāmaṃ akāsi. atha naṃ dhātiyo ekamāsikaṃ alaṅkaritvā rañño santikaṃ ānayiṃsu. rājā piyaputtaṃ āliṅgitvā sīse cumbitvā aṅke nisīdāpetvā ramayamāno nisīdi.</p>
	<p class="paratype03">tasmiṃ khaṇe cattāro corā ānītā. rājā te disvā “tesu ekassa corassa sakaṇṭakāhi kasāhi pahārasahassaṃ karotha, ekassa saṅkhalikāya bandhitvā bandhanāgārapavesanaṃ karotha, ekassa sarīre sattipahāraṃ karotha, ekassa sūlāropanaṃ karothā”ti āṇāpesi. atha mahāsatto pitu vacanaṃ sutvā bhītatasito hutvā “aho mama pitā rajjaṃ nissāya atibhāriyaṃ nirayagāmikammaṃ akāsī”ti cintesi. punadivase pana taṃ setacchattassa heṭṭhā alaṅkatasirisayane nipajjāpesuṃ. so thokaṃ niddāyitvā pabuddho akkhīni ummīletvā setacchattaṃ olokento mahantaṃ sirivibhavaṃ passi. athassa pakatiyāpi bhītatasitassa atirekataraṃ bhayaṃ uppajji. so “kuto nu kho ahaṃ imaṃ coragehaṃ āgatomhī”ti upadhārento jātissarañāṇena devalokato āgatabhāvaṃ ñatvā tato paraṃ olokento ussadaniraye pakkabhāvaṃ passi, tato paraṃ olokento tasmiṃyeva nagare rājabhāvaṃ aññāsi.</p>
	<p class="paratype03">athassa “ahaṃ vīsativassāni bārāṇasiyaṃ rajjaṃ kāretvā asītivassasahassāni ussadaniraye pacciṃ, idāni punapi imasmiṃyeva coragehe nibbattomhi, pitā me hiyyo catūsu coresu ānītesu tathārūpaṃ pharusaṃ nirayasaṃvattanikaṃ kathaṃ kathesi, sacāhaṃ rajjaṃ kāressāmi, punapi niraye nibbattitvā mahādukkhaṃ anubhavissāmī”ti āvajjentassa mahantaṃ bhayaṃ uppajji. bodhisattassa kañcanavaṇṇaṃ sarīraṃ hatthena parimadditaṃ padumaṃ viya milātaṃ dubbaṇṇaṃ ahosi. so “kathaṃ nu kho imamhā coragehā mucceyyan”ti cintento nipajji. atha naṃ ekasmiṃ attabhāve mātubhūtapubbā chatte adhivatthā devadhītā assāsetvā “tāta temiyakumāra, mā bhāyi, mā soci, mā cintayi. sace ito muccitukāmosi, tvaṃ apīṭhasappīpi pīṭhasappī viya hohi, abadhiropi badhiro viya hohi, amūgopi mūgo viya hohi, imāni tīṇi aṅgāni adhiṭṭhāya attano paṇḍitabhāvaṃ mā pakāsehī”ti vatvā paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“mā paṇḍiccayaṃ vibhāvaya, bālamato bhava sabbapāṇinaṃ. </p>
	<p class="paratype22">sabbo taṃ jano ocināyatu, evaṃ tava attho bhavissatī”ti.</p>
	<p class="paratype03">tattha <b>paṇḍiccaya</b>nti paṇḍiccaṃ, ayameva vā pāṭho. <b>bālamato</b>ti bālo iti sammato. <b>sabbo jano</b>ti sakalo antojano ceva bahijano ca. <b>ocināyatū</b>ti “nīharathetaṃ kāḷakaṇṇin”ti avamaññatu, avajānātūti attho.</p>
	<p class="paratype03">so tassā vacanena assāsaṃ paṭilabhitvā — </p>
	<p class="paratype40">2<b>.</b> </p>
	<p class="paratype21">“karomi te taṃ vacanaṃ, yaṃ maṃ bhaṇasi devate. </p>
	<p class="paratype22">atthakāmāsi me amma, hitakāmāsi devate”ti. — </p>
	<p class="paratype25">imaṃ gāthaṃ vatvā tāni tīṇi aṅgāni adhiṭṭhāsi. sā ca devadhītā antaradhāyi. rājā puttassa anukkaṇṭhanatthāya tāni pañca kumārasatāni tassa santikeyeva ṭhapesi. te dārakā thaññatthāya rodanti paridevanti. mahāsatto pana nirayabhayatajjito “rajjato me sussitvā matameva seyyo”ti na rodati na paridevati. athassa dhātiyo taṃ pavattiṃ ñatvā candādeviyā ārocayiṃsu. sāpi rañño ārocesi. rājā nemittake brāhmaṇe pakkosāpetvā pucchi. atha brāhmaṇā āhaṃsu “deva, kumārassa pakativelaṃ atikkamitvā thaññaṃ dātuṃ vaṭṭati, evaṃ so rodamāno thanaṃ daḷhaṃ gahetvā sayameva pivissatī”ti. tato paṭṭhāya dhātiyo kumārassa pakativelaṃ atikkamitvā thaññaṃ denti. dadamānā ca kadāci ekavāraṃ atikkamitvā denti, kadāci sakaladivasaṃ khīraṃ na denti. </p>
	<p class="paratype06">vīmaṃsanakaṇḍaṃ</p>
	<p class="paratype03">so nirayabhayatajjito sussantopi thaññatthāya na rodati, na paridevati. atha naṃ arodantampi disvā “putto me chāto”ti mātā vā thaññaṃ pāyeti, kadāci dhātiyo vā pāyenti. sesadārakā thaññaṃ aladdhavelāyameva rodanti paridevanti. mahāsatto pana nirayabhayatajjito na rodati, na paridevati, na niddāyati, na hatthapāde samiñjati, na saddaṃ karoti. athassa dhātiyo “pīṭhasappīnaṃ hatthapādā nāma na evarūpā honti, mūgānaṃ hanukapariyosānaṃ nāma na evarūpaṃ hoti, badhirānaṃ kaṇṇasotāni nāma na evarūpāni honti, bhavitabbamettha kāraṇena, vīmaṃsissāma nan”ti cintetvā “khīrena tāva naṃ vīmaṃsissāmā”ti sakaladivasaṃ khīraṃ na denti. so sussantopi khīratthāya saddaṃ na karoti. athassa mātā “putto me chāto”ti sayameva thaññaṃ pāyeti. evaṃ antarantarā khīraṃ adatvā ekasaṃvaccharaṃ vīmaṃsantāpissa antaraṃ na passiṃsu.</p>
	<p class="paratype03">tato amaccādayo rañño ārocesuṃ “ekavassikadārakā nāma pūvakhajjakaṃ piyāyanti, tena naṃ vīmaṃsissāmā”ti pañca kumārasatāni tassa santikeyeva nisīdāpetvā nānāpūvakhajjakāni upanāmetvā bodhisattassa avidūre ṭhapetvā “yathāruci tāni pūvakhajjakāni gaṇhathā”ti paṭicchannaṭṭhāne tiṭṭhanti. sesadārakā kalahaṃ karontā aññamaññaṃ paharantā taṃ taṃ gahetvā khādanti. mahāsatto pana attānaṃ ovaditvā “tāta temiyakumāra, nirayabhayaṃ icchanto pūvakhajjakaṃ icchāhī”ti nirayabhayatajjito pūvakhajjakaṃ na olokesi. evaṃ pūvakhajjakenapi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato “dvivassikadārakā nāma phalāphalaṃ piyāyanti, tena naṃ vīmaṃsissāmā”ti nānāphalāni upanāmetvā bodhisattassa avidūre ṭhapetvā vīmaṃsiṃsu. sesadārakā kalahaṃ katvā yujjhantā taṃ taṃ gahetvā khādanti. so nirayabhayatajjito tampi na olokesi. evaṃ phalāphalenapi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato “tivassikadārakā nāma kīḷanabhaṇḍakaṃ piyāyanti, tena naṃ vīmaṃsissāmā”ti nānāsuvaṇṇamayāni hatthiassarūpakādīni kārāpetvā bodhisattassa avidūre ṭhapesuṃ. sesadārakā aññamaññaṃ vilumpantā gaṇhiṃsu. mahāsatto pana na kiñci olokesi. evaṃ kīḷanabhaṇḍakenapi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato “catuvassikadārakā nāma bhojanaṃ piyāyanti, tena naṃ vīmaṃsissāmā”ti nānābhojanāni upanāmesuṃ. sesadārakā taṃ piṇḍaṃ piṇḍaṃ katvā bhuñjanti. mahāsatto pana attānaṃ ovaditvā “tāta temiyakumāra, aladdhabhojanānaṃ te attabhāvānaṃ gaṇanā nāma natthī”ti nirayabhayatajjito tampi na olokesi. athassa mātā sayameva hadayena bhijjamānena viya asahantena sahatthena bhojanaṃ bhojesi. evaṃ bhojanenapi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato “pañcavassikadārakā nāma aggino bhāyanti, tena naṃ vīmaṃsissāmā”ti rājaṅgaṇe anekadvārayuttaṃ mahantaṃ gehaṃ kāretvā tālapaṇṇehi chādetvā taṃ sesadārakehi parivutaṃ tassa majjhe nisīdāpetvā aggiṃ denti. sesadārakā aggiṃ disvā viravantā palāyiṃsu. mahāsatto pana cintesi “nirayāggisantāpanato idameva aggisantāpanaṃ sataguṇena sahassaguṇena satasahassaguṇena varataran”ti nirodhasamāpanno mahāthero viya niccalova ahosi. atha naṃ aggimhi āgacchante gahetvā apanenti. evaṃ aggināpi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato “chavassikadārakā nāma mattahatthino bhāyanti, tena naṃ vīmaṃsissāmā”ti ekaṃ hatthiṃ susikkhitaṃ sikkhāpetvā bodhisattaṃ sesadārakehi parivutaṃ rājaṅgaṇe nisīdāpetvā taṃ hatthiṃ muñcanti. so koñcanādaṃ nadanto soṇḍāya bhūmiyaṃ pothento bhayaṃ dassento āgacchati. sesadārakā taṃ disvā maraṇabhayabhītā disāvidisāsu palāyiṃsu. mahāsatto pana mattahatthiṃ āgacchantaṃ disvā cintesi “caṇḍaniraye paccanato caṇḍahatthino hatthe maraṇameva seyyo”ti nirayabhayatajjito tattheva nisīdi. susikkhito hatthī mahāsattaṃ pupphakalāpaṃ viya ukkhipitvā aparāparaṃ katvā akilametvāva gacchati. evaṃ hatthināpi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato “sattavassikadārakā nāma sappassa bhāyanti, tena naṃ vīmaṃsissāmā”ti bodhisattaṃ sesadārakehi saddhiṃ rājaṅgaṇe nisīdāpetvā uddhaṭadāṭhe katamukhabandhe sappe vissajjesuṃ. sesadārakā te disvā viravantā palāyiṃsu. mahāsatto pana nirayabhayaṃ āvajjetvā “caṇḍasappassa mukhe vināsameva varataran”ti nirodhasamāpanno mahāthero viya niccalova ahosi. athassa sappo sakalasarīraṃ veṭhetvā matthake phaṇaṃ katvā acchi. tadāpi so niccalova ahosi. evaṃ sappenapi ekasaṃvaccharaṃ antarantarā vīmaṃsantāpissa neva antaraṃ passiṃsu .</p>
	<p class="paratype03">tato “aṭṭhavassikadārakā nāma naṭasamajjaṃ piyāyanti, tena naṃ vīmaṃsissāmā”ti taṃ pañcadārakasatehi saddhiṃ rājaṅgaṇe nisīdāpetvā naṭasamajjaṃ kārāpesuṃ. sesadārakā taṃ naṭasamajjaṃ disvā “sādhu sādhū”ti vadantā mahāhasitaṃ hasanti. mahāsatto pana “niraye nibbattakāle tava khaṇamattampi hāso vā somanassaṃ vā natthī”ti nirayabhayaṃ āvajjetvā niccalova ahosi, taṃ na olokesi. evaṃ naṭasamajjenapi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato “navavassikadārakā nāma asino bhāyanti, tena naṃ vīmaṃsissāmā”ti taṃ pañcadārakasatehi saddhiṃ rājaṅgaṇe nisīdāpetvā dārakānaṃ kīḷanakāle eko puriso phalikavaṇṇaṃ asiṃ gahetvā paribbhamanto nadanto vagganto tāsento laṅghanto apphoṭento mahāsaddaṃ karonto “kāsirañño kira kāḷakaṇṇī eko putto atthi, so kuhiṃ, sīsamassa chindissāmī”ti abhidhāvati. taṃ purisaṃ disvā sesadārakā bhītatasitā hutvā viravantā disāvidisāsu palāyiṃsu. mahāsatto pana nirayabhayaṃ āvajjetvā ajānanto viya nisīdi. atha naṃ so puriso asinā sīse parāmasitvā “sīsaṃ te chindissāmī”ti tāsentopi tāsetuṃ asakkonto apagami. evaṃ khaggenapi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato dasavassikakāle panassa badhirabhāvavīmaṃsanatthaṃ sirisayane nisīdāpetvā sāṇiyā parikkhipāpetvā catūsu passesu chiddāni katvā tassa adassetvā heṭṭhāsayane saṅkhadhamake nisīdāpetvā ekappahāreneva saṅkhe dhamāpenti, ekaninnādaṃ ahosi. amaccā catūsu passesu ṭhatvā sāṇiyā chiddehi olokentāpi mahāsattassa ekadivasampi satisammosaṃ vā hatthapādavikāraṃ vā phandanamattaṃ vā na passiṃsu. evaṃ ekasaṃvaccharaṃ saṅkhasaddenapi antarantarā vīmaṃsantāpissa neva antaraṃ passiṃsu.</p>
	<p class="paratype03">tato parampi ekādasavassikakāle ekasaṃvaccharaṃ tatheva bherisaddena vīmaṃsantāpissa neva antaraṃ passiṃsu.</p>
	<p class="paratype03">tato dvādasavassikakāle “dīpena naṃ vīmaṃsissāmā”ti “rattibhāge andhakāre hatthaṃ vā pādaṃ vā phandāpeti nu kho, no”ti ghaṭesu dīpe jāletvā sesadīpe nibbāpetvā thokaṃ andhakāre sayāpetvā ghaṭehi dīpe ukkhipitvā ekappahāreneva ālokaṃ katvā iriyāpathaṃ upadhārenti. evaṃ dīpenapi ekasaṃvaccharaṃ antarantarā vīmaṃsantāpissa kiñci phandanamattampi na passiṃsu.</p>
	<p class="paratype03">tato terasavassikakāle “phāṇitena naṃ vīmaṃsissāmā”ti sakalasarīraṃ phāṇitena makkhetvā bahumakkhike ṭhāne nipajjāpesuṃ. makkhikā uṭṭhahanti, tā tassa sakalasarīraṃ parivāretvā sūcīhi vijjhamānā viya khādanti. so nirodhasamāpanno mahāthero viya niccalova ahosi. evaṃ phāṇitenapi ekasaṃvaccharaṃ antarantarā vīmaṃsantāpissa kiñci phandanamattampi na passiṃsu.</p>
	<p class="paratype03">athassa cuddasavassikakāle “idāni panesa mahallako jāto sucikāmo asucijigucchako, asucinā naṃ vīmaṃsissāmā”ti tato paṭṭhāya naṃ neva nhāpenti na ca ācamāpenti. so uccārapassāvaṃ katvā tattheva palipanno sayati. duggandhabhāvena panassa antarudhīnaṃ nikkhamanakālo viya ahosi, asucigandhena makkhikā khādanti. so niccalova ahosi . atha naṃ parivāretvā ṭhitā dhātiyo āhaṃsu “tāta temiyakumāra, tvaṃ mahallako jāto, ko taṃ sabbadā paṭijaggissati, kiṃ na lajjasi, kasmā nipannosi, uṭṭhāya te sarīraṃ paṭijaggāhī”ti akkosanti paribhāsanti. so tathārūpe paṭikūle gūtharāsimhi nimuggopi duggandhabhāvena yojanasatamatthake ṭhitānampi hadayuppatanasamatthassa gūthanirayassa duggandhabhāvaṃ āvajjetvā niccalova ahosi. evaṃ asucināpi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">tato pannarasavassikakāle “aṅgārena naṃ vīmaṃsissāmā”ti athassa heṭṭhāmañcake aggikapallāni ṭhapayiṃsu “appeva nāma uṇhena pīḷito dukkhavedanaṃ asahanto vipphandanākāraṃ dasseyyā”ti. athassa sarīre phoṭāni uṭṭhahanti. mahāsatto “avīcinirayasantāpo yojanasatamatthake pharati, tamhā dukkhato idaṃ dukkhaṃ sataguṇena sahassaguṇena satasahassaguṇena varataran”ti adhivāsetvā niccalova ahosi. athassa mātāpitaro bhijjamānahadayā viya manusse paṭikkamāpetvā taṃ tato aggisantāpanato apanetvā “tāta temiyakumāra, mayaṃ tava apīṭhasappiādibhāvaṃ jānāma. na hi etesaṃ evarūpāni hatthapādakaṇṇasotāni honti, tvaṃ amhehi patthetvā laddhaputtako, mā no nāsehi, sakalajambudīpe vasantānaṃ rājūnaṃ santike garahato no mocehī”ti yāciṃsu. evaṃ so tehi yācitopi asuṇanto viya hutvā niccalova nipajji. athassa mātāpitaro rodamānā paridevamānā paṭikkamanti . ekadā mātā ekikā upasaṅkamitvā yācati, ekadā pitā ekakova upasaṅkamitvā yācati. evaṃ ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">athassa soḷasavassikakāle amaccabrāhmaṇādayo cintayiṃsu “pīṭhasappī vā hotu, mūgo vā badhiro vā hotu, vaye pariṇate rajanīye arajjantā nāma natthi, dussanīye adussantā nāma natthi, samaye sampatte pupphavikasanaṃ viya hi dhammatā esā, nāṭakānampissa paccupaṭṭhāpetvā tāhi naṃ vīmaṃsissāmā”ti. tato uttamarūpadharā devakaññāyo viya vilāsasampannā nāṭakitthiyo pakkosāpetvā “yā kumāraṃ hasāpetuṃ vā kilesehi bandhituṃ vā sakkoti, sā tassa aggamahesī bhavissatī”ti vatvā kumāraṃ gandhodakena nhāpetvā devaputtaṃ viya alaṅkaritvā devavimānasadise sirigabbhe supaññatte sirisayane āropetvā gandhadāmapupphadāmadhūmavāsacuṇṇādīhi antogabbhaṃ ekagandhasamodakaṃ katvā paṭikkamiṃsu. atha naṃ tā itthiyo parivāretvā naccagītehi ceva madhuravacanādīhi ca nānappakārehi abhiramāpetuṃ vāyamiṃsu. so buddhisampannatāya tā itthiyo anoloketvā “imā itthiyo mama sarīrasamphassaṃ mā vindantū”ti adhiṭṭhahitvā assāsapassāse sannirumbhi, athassa sarīraṃ thaddhaṃ ahosi. tā tassa sarīrasamphassaṃ avindantiyo hutvā “thaddhasarīro esa, nāyaṃ manusso, yakkho bhavissatī”ti bhītatasitā hutvā attānaṃ sandhāretuṃ asakkontiyo palāyiṃsu. evaṃ nāṭakenapi ekasaṃvaccharaṃ antarantarā vīmaṃsantāpissa neva antaraṃ passiṃsu.</p>
	<p class="paratype03">evaṃ soḷasa saṃvaccharāni soḷasahi mahāvīmaṃsāhi ceva anekāhi khuddakavīmaṃsāhi ca vīmaṃsamānāpi tassa cittaṃ pariggaṇhituṃ nāsakkhiṃsu. </p>
	<p class="paratype06">vīmaṃsanakaṇḍaṃ niṭṭhitaṃ. </p>
	<p class="paratype06">rajjayācanakaṇḍaṃ</p>
	<p class="paratype03">tato rājā vippaṭisārī hutvā lakkhaṇapāṭhake brāhmaṇe pakkosāpetvā “tumhe kumārassa jātakāle ‘dhaññapuññalakkhaṇasampanno ayaṃ kumāro, nāssa koci antarāyo paññāyatī’ti me kathayittha, idāni pana so pīṭhasappī mūgabadhiro jāto, kathā vo na sametī”ti āha. brāhmaṇā vadiṃsu “mahārāja, ācariyehi adiṭṭhakaṃ nāma natthi, apica kho pana, deva, ‘rājakulehi patthetvā laddhaputtako kāḷakaṇṇī’ti vutte ‘tumhākaṃ domanassaṃ siyā’ti na kathayimhā”ti. atha ne rājā evamāha “idāni pana kiṃ kātuṃ vaṭṭatī”ti? “mahārāja, imasmiṃ kumāre imasmiṃ gehe vasante tayo antarāyā paññāyissanti — jīvitassa vā antarāyo, setacchattassa vā antarāyo, aggamahesiyā vā antarāyo”ti. “tasmā, deva, papañcaṃ akatvā avamaṅgalarathe avamaṅgalāsse yojetvā tattha naṃ nipajjāpetvā pacchimadvārena nīharitvā āmakasusāne catubbhittikaṃ āvāṭaṃ khaṇitvā nikhaṇituṃ vaṭṭatī”ti. rājā antarāyabhayena bhīto tesaṃ vacanaṃ “sādhū”ti sampaṭicchi.</p>
	<p class="paratype03">tadā candādevī taṃ pavattiṃ sutvā turitaturitāva ekikā rājānaṃ upasaṅkamitvā vanditvā “deva, tumhehi mayhaṃ varo dinno, mayā ca gahitako katvā ṭhapito, idāni taṃ me dethā”ti yāci. “gaṇhāhi, devī”ti. “deva, puttassa me rajjaṃ dethā”ti. “na sakkā, devī”ti. “kiṃkāraṇā, devā”ti. “putto, te devi, kāḷakaṇṇī”ti. “tena hi, deva, yāvajīvaṃ adadantāpi satta vassāni dethā”ti. “na sakkā, devī”ti. “tena hi, deva, cha vassāni dethā”ti. “na sakkā, devī”ti. “tena hi, deva, pañca vassāni dethā”ti. “na sakkā, devī”ti. “tena hi, deva, cattāri vassāni dethā”ti. “na sakkā, devī”ti. “tena hi, deva, tīṇi vassāni dethā”ti. “na sakkā, devī”ti. “tena hi, deva, dve vassāni dethā”ti. “na sakkā, devī”ti. “tena hi, deva, ekavassaṃ rajjaṃ dethā”ti. “na sakkā, devī”ti. “tena hi, deva, satta māsāni rajjaṃ dethā”ti. “na sakkā, devī”ti. “tena hi, deva, cha māsāni rajjaṃ dethā”ti. “na sakkā, devī”ti. “tena hi, deva, pañca māsāni rajjaṃ dethā”ti. “na sakkā, devī”ti. “tena hi, deva, cattāri māsāni rajjaṃ dethā”ti. “na sakkā, devī”ti. “tena hi, deva, tīṇi māsāni rajjaṃ dethā”ti. “na sakkā, devī”ti. “tena hi, deva, dve māsāni rajjaṃ dethā”ti. “na sakkā, devī”ti. “tena hi, deva, ekamāsaṃ rajjaṃ dethā”ti. “na sakkā, devī”ti. “tena hi, deva, aḍḍhamāsaṃ rajjaṃ dethā”ti. “na sakkā, devī”ti. “tena hi, deva, satta divasāni rajjaṃ dethā”ti. rājā “sādhu, devi, gaṇhāhī”ti āha. sā tasmiṃ khaṇe puttaṃ alaṅkārāpetvā “temiyakumārassa idaṃ rajjan”ti nagare bheriṃ carāpetvā sakalanagaraṃ alaṅkārāpetvā puttaṃ hatthikkhandhaṃ āropetvā setacchattaṃ tassa matthake kārāpetvā nagaraṃ padakkhiṇaṃ katvā puna āgantvā antonagaraṃ pavesetvā taṃ sirisayane nipajjāpetvā piyaputtaṃ sabbarattiṃ yāci “tāta temiyakumāra, taṃ nissāya soḷasa vassāni niddaṃ alabhitvā rodamānāya me akkhīni upakkāni, sokena me hadayaṃ bhijjamānaṃ viya ahosi, ahaṃ tava apīṭhasappiādibhāvaṃ jānāmi, mā maṃ anāthaṃ karī”ti. sā iminā upāyeneva punadivasepi punadivasepīti pañca divasāni yāci. </p>
	<p class="paratype06">rajjayācanakaṇḍaṃ niṭṭhitaṃ.</p>
	<p class="paratype03">atha chaṭṭhe divase rājā sunandaṃ nāma sārathiṃ pakkosāpetvā “tāta, sunandasārathi sve pātova avamaṅgalarathe avamaṅgalāsse yojetvā kumāraṃ tattha nipajjāpetvā pacchimadvārena nīharitvā āmakasusāne catubbhittikaṃ āvāṭaṃ khaṇitvā tattha naṃ pakkhipitvā kuddālapiṭṭhena matthakaṃ bhinditvā jīvitakkhayaṃ pāpetvā upari paṃsuṃ datvā pathavivaḍḍhanakammaṃ katvā nhatvā ehī”ti āṇāpesi. so “sādhu, devā”ti sampaṭicchi. atha chaṭṭhampi rattiṃ devī kumāraṃ yācitvā “tāta temiyakumāra, tava pitā kāsirājā taṃ sve pātova āmakasusāne nikhaṇituṃ āṇāpesi, sve pātova maraṇaṃ pāpuṇissasi puttā”ti āha. taṃ sutvā mahāsattassa “tāta temiyakumāra, soḷasa vassāni tayā kato vāyāmo idāni matthakaṃ pakko”ti cintentassa abbhantare pīti uppajji. mātuyā panassa hadayaṃ bhijjamānaṃ viya ahosi, evaṃ santepi “manoratho matthakaṃ pāpuṇissatī”ti mātuyā saddhiṃ nālapi.</p>
	<p class="paratype03">athassā rattiyā accayena pātova sunando sārathi rathaṃ yojento devatānubhāvena mahāsattassa pāramitānubhāvena ca maṅgalarathe maṅgalāsse yojetvā rathaṃ rājadvāre ṭhapetvā mahātalaṃ abhiruhitvā sirigabbhaṃ pavisitvā deviṃ vanditvā evamāha — “devi, mayhaṃ mā kujjha, rañño āṇā”ti vatvā puttaṃ āliṅgitvā nipannaṃ deviṃ piṭṭhihatthena apanetvā pupphakalāpaṃ viya kumāraṃ ukkhipitvā pāsādā otari. tadā candādevī uraṃ paharitvā mahantena saddena paridevitvā mahātale ohīyi. atha naṃ mahāsatto oloketvā “mayi akathente mātā hadayena phalitena marissatī”ti kathetukāmo hutvāpi “sace ahaṃ kathessāmi, soḷasa vassāni kato vāyāmo me mogho bhavissati, akathento panāhaṃ attano ca mātāpitūnañca mahājanassa ca paccayo bhavissāmī”ti adhivāsesi.</p>
	<p class="paratype03">atha naṃ sārathi rathaṃ āropetvā “pacchimadvārābhimukhaṃ rathaṃ pesessāmī”ti cintetvā rathaṃ pesesi. tadā mahāsattassa pāramitānubhāvena devatāviggahito hutvā rathaṃ nivattāpetvā pācīnadvārābhimukhaṃ rathaṃ pesesi, atha rathacakkaṃ ummāre patihaññi. mahāsattopi tassa saddaṃ sutvā “manoratho me matthakaṃ patto”ti suṭṭhutaraṃ tuṭṭhacitto ahosi. ratho nagarā nikkhamitvā devatānubhāvena tiyojanikaṃ ṭhānaṃ gato. tattha vanaghaṭaṃ sārathissa āmakasusānaṃ viya upaṭṭhāsi. so “idaṃ ṭhānaṃ phāsukan”ti sallakkhetvā rathaṃ maggā okkamāpetvā maggapasse ṭhapetvā rathā oruyha mahāsattassa ābharaṇabhaṇḍaṃ omuñcitvā bhaṇḍikaṃ katvā ekamantaṃ ṭhapetvā kuddālaṃ ādāya rathassa avidūre ṭhāne catubbhittikaṃ āvāṭaṃ khaṇituṃ ārabhi.</p>
	<p class="paratype03">tato bodhisatto cintesi “ayaṃ me vāyāmakālo, ahañhi soḷasa vassāni hatthapāde na cālesiṃ, kiṃ nu kho me balaṃ atthi, udāhu no”ti. so uṭṭhāya vāmahatthena dakkhiṇahatthaṃ, dakkhiṇahatthena vāmahatthaṃ parāmasanto ubhohi hatthehi pāde sambāhitvā rathā otarituṃ cittaṃ uppādesi. tāvadevassa pādapatitaṭṭhāne vātapuṇṇabhastacammaṃ viya mahāpathavī abbhuggantvā rathassa pacchimantaṃ āhacca aṭṭhāsi. mahāsatto rathā otaritvā katipaye vāre aparāparaṃ caṅkamitvā “imināva niyāmena ekadivasaṃ yojanasatampi me gantuṃ balaṃ atthī”ti ñatvā “sace, sārathi, mayā saddhiṃ virujjheyya, atthi nu kho me tena saha paṭivirujjhituṃ balan”ti upadhārento rathassa pacchimantaṃ gahetvā kumārakānaṃ kīḷanayānakaṃ viya ukkhipitvā rathaṃ paribbhamento aṭṭhāsi. athassa “atthi me tena saha paṭivirujjhituṃ balan”ti sallakkhetvā pasādhanatthāya cittaṃ uppajji.</p>
	<p class="paratype03">taṃkhaṇaññeva sakkassa bhavanaṃ uṇhākāraṃ dassesi. sakko āvajjento taṃ kāraṇaṃ ñatvā “temiyakumārassa manoratho matthakaṃ patto, idāni pasādhanatthāya cittaṃ uppannaṃ, kiṃ etassa mānusakena pasādhanenā”ti dibbapasādhanaṃ gāhāpetvā vissakammadevaputtaṃ pakkosāpetvā “tāta vissakamma devaputta, tvaṃ gaccha, kāsirājassa puttaṃ temiyakumāraṃ alaṅkarohī”ti āṇāpesi. so “sādhū”ti sampaṭicchitvā tāvatiṃsabhavanato otaritvā tassa santikaṃ gantvā dasahi dussasahassehi veṭhanaṃ katvā dibbehi ceva mānusakehi ca alaṅkārehi sakkaṃ viya taṃ alaṅkaritvā sakaṭṭhānameva gato. so devarājalīlāya sārathissa khaṇanokāsaṃ gantvā āvāṭatīre ṭhatvā pucchanto tatiyaṃ gāthamāha — </p>
	<p class="paratype40">3<b>.</b> </p>
	<p class="paratype21">“kiṃ nu santaramānova, kāsuṃ khaṇasi sārathi. </p>
	<p class="paratype22">puṭṭho me samma akkhāhi, kiṃ kāsuyā karissasī”ti.</p>
	<p class="paratype03">tattha <b>kāsu</b>nti āvāṭaṃ.</p>
	<p class="paratype03">taṃ sutvā sārathi āvāṭaṃ khaṇanto uddhaṃ anoloketvāva catutthaṃ gāthāmāha — </p>
	<p class="paratype40">4<b>.</b> </p>
	<p class="paratype21">“rañño mūgo ca pakkho ca, putto jāto acetaso. </p>
	<p class="paratype22">somhi raññā samajjhiṭṭho, puttaṃ me nikhaṇaṃ vane”ti.</p>
	<p class="paratype03">tattha <b>pakkho</b>ti pīṭhasappī. <b>“mūgo”</b>ti vacaneneva panassa badhirabhāvopi sijjhati badhirassa hi paṭivacanaṃ kathetuṃ asakkuṇeyyattā. <b>acetaso</b>ti acittako viya jāto. soḷasa vassāni akathitattā evamāha . <b>samajjhiṭṭho</b>ti āṇatto, pesitoti attho. <b>nikhaṇaṃ vane</b>ti vane nikhaṇeyyāsi.</p>
	<p class="paratype03">atha naṃ mahāsatto āha — </p>
	<p class="paratype40">5<b>.</b> </p>
	<p class="paratype21">“na badhiro na mūgosmi, na pakkho na ca vīkalo. </p>
	<p class="paratype22">adhammaṃ sārathi kayirā, maṃ ce tvaṃ nikhaṇaṃ vane. </p>
	<p class="paratype40">6<b>.</b> </p>
	<p class="paratype21">“ūrū bāhuñca me passa, bhāsitañca suṇohi me. </p>
	<p class="paratype22">adhammaṃ sārathi kayirā, maṃ ce tvaṃ nikhaṇaṃ vane”ti.</p>
	<p class="paratype03">tattha <b>na badhiro</b>ti samma sārathi, sace taṃ rājā evarūpaṃ puttaṃ mārāpetuṃ āṇāpesi, ahaṃ pana evarūpo na bhavāmīti dīpetuṃ evamāha. <b>maṃ ce tvaṃ nikhaṇaṃ vane</b>ti sace badhirabhāvādivirahitaṃ evarūpaṃ maṃ vane nikhaṇeyyāsi, adhammaṃ kammaṃ kareyyāsīti attho. <b>“ūrū”</b>ti idaṃ so purimagāthaṃ sutvāpi naṃ anolokentameva disvā “alaṅkatasarīramassa dassessāmī”ti cintetvā āha. tassattho — samma sārathi, ime kañcanakadalikkhandhasadise ūrū, kanakacchaviṃ bāhuñca me passa, madhuravacanañca me suṇāhīti.</p>
	<p class="paratype03">tato sārathi evaṃ cintesi “ko nu kho esa, āgatakālato paṭṭhāya attānameva vaṇṇetī”ti. so āvāṭakhaṇanaṃ pahāya uddhaṃ olokento tassa rūpasampattiṃ disvā “ayaṃ puriso ko nu kho, manusso vā devo vā”ti ajānanto imaṃ gāthamāha — </p>
	<p class="paratype40">7<b>.</b> </p>
	<p class="paratype21">“devatā nusi gandhabbo, adu sakko purindado. </p>
	<p class="paratype22">ko vā tvaṃ kassa vā putto, kathaṃ jānemu taṃ mayan”ti.</p>
	<p class="paratype03">athassa mahāsatto attānaṃ ācikkhitvā dhammaṃ desento āha — </p>
	<p class="paratype40">8<b>.</b> </p>
	<p class="paratype21">“namhi devo na gandhabbo, namhi sakko purindado. </p>
	<p class="paratype22">kāsirañño ahaṃ putto, yaṃ kāsuyā nihaññasi. </p>
	<p class="paratype40">9<b>.</b> </p>
	<p class="paratype21">“tassa rañño ahaṃ putto, yaṃ tvaṃ sammūpajīvasi. </p>
	<p class="paratype22">adhammaṃ sārathi kayirā, maṃ ce tvaṃ nikhaṇaṃ vane. </p>
	<p class="paratype40">10<b>.</b> </p>
	<p class="paratype21">“yassa rukkhassa chāyāya, nisīdeyya sayeyya vā. </p>
	<p class="paratype22">na tassa sākhaṃ bhañjeyya, mittadubbho hi pāpako. </p>
	<p class="paratype40">11<b>.</b> </p>
	<p class="paratype21">“yathā rukkho tathā rājā, yathā sākhā tathā ahaṃ. </p>
	<p class="paratype27">yathā chāyūpago poso, evaṃ tvamasi sārathi. </p>
	<p class="paratype22">adhammaṃ sārathi kayirā, maṃ ce tvaṃ nikhaṇaṃ vane”ti.</p>
	<p class="paratype03">tattha <b>nihaññasī</b>ti nihanissasi. yaṃ tvaṃ ettha nihanissāmīti saññāya kāsuṃ khaṇasi, so ahanti dīpeti. so “rājaputto ahan”ti vuttepi na saddahatiyeva, madhurakathāya panassa bajjhitvā dhammaṃ suṇanto aṭṭhāsi. <b>mittadubbho</b>ti paribhuttachāyassa rukkhassa pattaṃ vā sākhaṃ vā aṅkuraṃ vā bhañjanto mittaghātako hoti lāmakapuriso, kimaṅgaṃ pana sāmiputtaghātako. <b>chāyūpago</b>ti paribhogatthāya chāyaṃ upagato puriso viya rājānaṃ nissāya jīvamāno tvanti vadati.</p>
	<p class="paratype03">so evaṃ kathentepi bodhisatte na saddahatiyeva. atha mahāsatto “saddahāpessāmi nan”ti devatānaṃ sādhukārena ceva attano ghosena ca vanaghaṭaṃ unnādento dasa mittapūjagāthā nāma ārabhi — </p>
	<p class="paratype40">12<b>.</b> </p>
	<p class="paratype21">“pahūtabhakkho bhavati, vippavuṭṭho sakaṃgharā. </p>
	<p class="paratype22">bahū naṃ upajīvanti, yo mittānaṃ na dubbhati. </p>
	<p class="paratype40">13<b>.</b> </p>
	<p class="paratype21">“yaṃ yaṃ janapadaṃ yāti, nigame rājadhāniyo. </p>
	<p class="paratype22">sabbattha pūjito hoti, yo mittānaṃ na dubbhati. </p>
	<p class="paratype40">14<b>.</b> </p>
	<p class="paratype21">“nāssa corā pasāhanti, nātimaññanti khattiyā. </p>
	<p class="paratype22">sabbe amitte tarati, yo mittānaṃ na dubbhati. </p>
	<p class="paratype40">15<b>.</b> </p>
	<p class="paratype21">“akkuddho sagharaṃ eti, sabhāyaṃ paṭinandito. </p>
	<p class="paratype22">ñātīnaṃ uttamo hoti, yo mittānaṃ na dubbhati. </p>
	<p class="paratype40">16<b>.</b> </p>
	<p class="paratype21">“sakkatvā sakkato hoti, garu hoti sagāravo. </p>
	<p class="paratype22">vaṇṇakittibhato hoti, yo mittānaṃ na dubbhati. </p>
	<p class="paratype40">17<b>.</b> </p>
	<p class="paratype21">“pūjako labhate pūjaṃ, vandako paṭivandanaṃ. </p>
	<p class="paratype22">yasokittiñca pappoti, yo mittānaṃ na dubbhati. </p>
	<p class="paratype40">18<b>.</b> </p>
	<p class="paratype21">“aggi yathā pajjalati, devatāva virocati. </p>
	<p class="paratype22">siriyā ajahito hoti, yo mittānaṃ na dubbhati. </p>
	<p class="paratype40">19<b>.</b> </p>
	<p class="paratype21">“gāvo tassa pajāyanti, khette vuttaṃ virūhati. </p>
	<p class="paratype22">vuttānaṃ phalamasnāti, yo mittānaṃ na dubbhati. </p>
	<p class="paratype40">20<b>.</b> </p>
	<p class="paratype21">“darito pabbatāto vā, rukkhato patito naro. </p>
	<p class="paratype22">cuto patiṭṭhaṃ labhati, yo mittānaṃ na dubbhati. </p>
	<p class="paratype40">21<b>.</b> </p>
	<p class="paratype21">“virūḷhamūlasantānaṃ, nigrodhamiva māluto. </p>
	<p class="paratype22">amittā nappasāhanti, yo mittānaṃ na dubbhatī”ti.</p>
	<p class="paratype03">tattha <b>sakaṃ gharā</b>ti sakagharā, ayameva vā pāṭho. <b>na dubbhatī</b>ti na dussati. <b>mittāna</b>nti buddhādīnaṃ kalyāṇamittānaṃ na dubbhati. <b>“sabbattha pūjito hotī”</b>ti idaṃ sīvalivatthunā vaṇṇetabbaṃ. <b>na pasāhantī</b>ti pasayhakāraṃ kātuṃ na sakkonti. idaṃ saṃkiccasāmaṇeravatthunā dīpetabbaṃ. <b>“nātimaññanti khattiyā”</b>ti idaṃ jotikaseṭṭhivatthunā dīpetabbaṃ. <b>taratī</b>ti atikkamati. <b>saghara</b>nti attagharaṃ. mittānaṃ dubbhanto attano gharaṃ āgacchantopi ghaṭṭitacitto kuddhova āgacchati, ayaṃ pana akuddhova sakagharaṃ eti. <b>paṭinandito</b>ti bahūnaṃ sannipātaṭṭhāne amittadubbhino guṇakathaṃ kathenti, tāya so paṭinandito hoti pamuditacitto.</p>
	<p class="paratype03"><b>sakkatvā sakkato hotī</b>ti paraṃ sakkatvā sayampi parehi sakkato hoti. <b>garu hoti sagāravo</b>ti paresu sagāravo sayampi parehi garuko hoti. <b>vaṇṇakittibhato</b>ti bhatavaṇṇakitti, guṇañceva kittisaddañca ukkhipitvā caranto nāma hotīti attho. <b>pūjako</b>ti mittānaṃ pūjako hutvā sayampi pūjaṃ labhati. <b>vandako</b>ti buddhādīnaṃ kalyāṇamittānaṃ vandako hutvā punabbhave paṭivandanaṃ labhati. <b>yasokittiñcā</b>ti issariyaparivārañceva guṇakittiñca pappoti. imāya gāthāya cittagahapatino vatthu (dha. pa. 73-74) kathetabbaṃ.</p>
	<p class="paratype03"><b>pajjalatī</b>ti issariyaparivārena pajjalati. <b>siriyā ajahito hotī</b>ti ettha anāthapiṇḍikassa vatthu (dha. pa. 119-120) kathetabbaṃ. <b>asnātī</b>ti paribhuñjati. <b>“patiṭṭhaṃ labhatī”</b>ti idaṃ <b>cūḷapadumajātakena</b> (jā. 1.2.85-86) dīpetabbaṃ. <b>virūḷhamūlasantāna</b>nti vaḍḍhitamūlapārohaṃ. <b>amittā nappasāhantī</b>ti ettha kuraraghariyasoṇattherassa mātu gehaṃ paviṭṭhacoravatthu kathetabbaṃ.</p>
	<p class="paratype03">sunando sārathi ettakāhi gāthāhi dhammaṃ desentampi taṃ asañjānitvā “ko nu kho ayan”ti āvāṭakhaṇanaṃ pahāya rathasamīpaṃ gantvā tattha tañca pasādhanabhaṇḍañca ubhayaṃ adisvā puna āgantvā olokento taṃ sañjānitvā tassa pādesu patitvā añjaliṃ paggayha yācanto imaṃ gāthamāha — </p>
	<p class="paratype40">22<b>.</b> </p>
	<p class="paratype21">“ehi taṃ paṭinessāmi, rājaputta sakaṃ gharaṃ. </p>
	<p class="paratype22">rajjaṃ kārehi bhaddante, kiṃ araññe karissasī”ti.</p>
	<p class="paratype03">atha naṃ mahāsatto āha — </p>
	<p class="paratype40">23<b>.</b> </p>
	<p class="paratype21">“alaṃ me tena rajjena, ñātakehi dhanena vā. </p>
	<p class="paratype22">yaṃ me adhammacariyāya, rajjaṃ labbhetha sārathī”ti.</p>
	<p class="paratype03">tattha <b>ala</b>nti paṭikkhepavacanaṃ.</p>
	<p class="paratype03">sārathi āha — </p>
	<p class="paratype40">24<b>.</b> </p>
	<p class="paratype21">“puṇṇapattaṃ maṃ lābhehi, rājaputta ito gato. </p>
	<p class="paratype22">pitā mātā ca me dajjuṃ, rājaputta tayī gate. </p>
	<p class="paratype40">25<b>.</b> </p>
	<p class="paratype21">“orodhā ca kumārā ca, vesiyānā ca brāhmaṇā. </p>
	<p class="paratype22">tepi attamanā dajjuṃ, rājaputta tayī gate. </p>
	<p class="paratype40">26<b>.</b> </p>
	<p class="paratype21">“hatthārohā anīkaṭṭhā, rathikā pattikārakā. </p>
	<p class="paratype22">tepi attamanā dajjuṃ, rājaputta tayī gate. </p>
	<p class="paratype40">27<b>.</b> </p>
	<p class="paratype21">“bahudhaññā jānapadā, negamā ca samāgatā. </p>
	<p class="paratype22">upāyanāni me dajjuṃ, rājaputta tayī gate”ti.</p>
	<p class="paratype03">tattha <b>puṇṇapatta</b>nti tuṭṭhidāyaṃ. <b>dajju</b>nti sattaratanavassaṃ vassantā viya mama ajjhāsayapūraṇaṃ tuṭṭhidāyaṃ dadeyyuṃ. idaṃ so “appeva nāma mayi anukampāya gaccheyyā”ti cintetvā āha. <b>vesiyānā cā</b>ti vessā ca. <b>upāyanānī</b>ti paṇṇākārāni.</p>
	<p class="paratype03">atha naṃ mahāsatto āha — </p>
	<p class="paratype40">28<b>.</b> </p>
	<p class="paratype21">“pitu mātu cahaṃ catto, raṭṭhassa nigamassa ca. </p>
	<p class="paratype22">atho sabbakumārānaṃ, natthi mayhaṃ sakaṃ gharaṃ. </p>
	<p class="paratype40">29<b>.</b> </p>
	<p class="paratype21">“anuññāto ahaṃ matyā, sañcatto pitarā mahaṃ. </p>
	<p class="paratype22">ekoraññe pabbajito, na kāme abhipatthaye”ti.</p>
	<p class="paratype03">tattha <b>pitu mātu cā</b>ti pitarā ca mātarā ca ahaṃ catto. itaresupi eseva nayo. <b>matyā</b>ti samma sārathi, ahaṃ sattāhaṃ rajjaṃ paricchinditvā varaṃ gaṇhantiyā mātarā anuññāto nāma. <b>sañchatto</b>ti suṭṭhu catto. <b>pabbajito</b>ti pabbajitvā araññe vasanatthāya nikkhantoti attho.</p>
	<p class="paratype03">evaṃ mahāsattassa attano guṇe kathentassa pīti uppajji, tato pītivegena udānaṃ udānento āha — </p>
	<p class="paratype40">30<b>.</b> </p>
	<p class="paratype21">“api ataramānānaṃ, phalāsāva samijjhati. </p>
	<p class="paratype22">vipakkabrahmacariyosmi, evaṃ jānāhi sārathi. </p>
	<p class="paratype40">31<b>.</b> </p>
	<p class="paratype21">“api ataramānānaṃ, sammadattho vipaccati. </p>
	<p class="paratype22">vipakkabrahmacariyosmi, nikkhanto akutobhayo”ti.</p>
	<p class="paratype03">tattha <b>phalāsāvā</b>ti ataramānassa mama soḷasavassehi katavāyāmassa samiddhaṃ ajjhāsayaphalaṃ dassetuṃ evamāha. <b>vipakkabrahmacariyosmī</b>ti niṭṭhappattamanoratho. <b>sammadattho vipaccatī</b>ti sammā upāyena kāraṇena kattabbakiccaṃ sampajjati.</p>
	<p class="paratype03">sārathi āha — </p>
	<p class="paratype40">32<b>.</b> </p>
	<p class="paratype21">“evaṃ vaggukatho santo, visaṭṭhavacano casi. </p>
	<p class="paratype22">kasmā pitu ca mātucca, santike na bhaṇī tadā”ti.</p>
	<p class="paratype03">tattha <b>vaggukatho</b>ti sakhilakatho.</p>
	<p class="paratype03">tato mahāsatto āha — </p>
	<p class="paratype40">33<b>.</b> </p>
	<p class="paratype21">“nāhaṃ asandhitā pakkho, na badhiro asotatā. </p>
	<p class="paratype22">nāhaṃ ajivhatā mūgo, mā maṃ mūgamadhārayi. </p>
	<p class="paratype40">34<b>.</b> </p>
	<p class="paratype21">“purimaṃ sarāmahaṃ jātiṃ, yattha rajjamakārayiṃ. </p>
	<p class="paratype22">kārayitvā tahiṃ rajjaṃ, pāpatthaṃ nirayaṃ bhusaṃ. </p>
	<p class="paratype40">35<b>.</b> </p>
	<p class="paratype21">“vīsatiñceva vassāni, tahiṃ rajjamakārayiṃ. </p>
	<p class="paratype22">asītivassasahassāni, nirayamhi apaccisaṃ. </p>
	<p class="paratype40">36<b>.</b> </p>
	<p class="paratype21">“tassa rajjassahaṃ bhīto, mā maṃ rajjābhisecayuṃ. </p>
	<p class="paratype22">tasmā pitu ca mātucca, santike na bhaṇiṃ tadā. </p>
	<p class="paratype40">37<b>.</b> </p>
	<p class="paratype21">“ucchaṅge maṃ nisādetvā, pitā atthānusāsati. </p>
	<p class="paratype27">ekaṃ hanatha bandhatha, ekaṃ khārāpatacchikaṃ. </p>
	<p class="paratype22">ekaṃ sūlasmiṃ uppetha, iccassa manusāsati. </p>
	<p class="paratype40">38<b>.</b> </p>
	<p class="paratype21">“tāyāhaṃ pharusaṃ sutvā, vācāyo samudīritā. </p>
	<p class="paratype27">amūgo mūgavaṇṇena, apakkho pakkhasammato. </p>
	<p class="paratype22">sake muttakarīsasmiṃ, acchāhaṃ samparipluto. </p>
	<p class="paratype40">39<b>.</b> </p>
	<p class="paratype21">“kasirañca parittañca, tañca dukkhena saṃyutaṃ. </p>
	<p class="paratype22">komaṃ jīvitamāgamma, veraṃ kayirātha kenaci. </p>
	<p class="paratype40">40<b>.</b> </p>
	<p class="paratype21">“paññāya ca alābhena, dhammassa ca adassanā. </p>
	<p class="paratype22">komaṃ jīvitamāgamma, veraṃ kayirātha kenaci. </p>
	<p class="paratype40">41<b>.</b> </p>
	<p class="paratype21">“api ataramānānaṃ, phalāsāva samijjhati. </p>
	<p class="paratype22">vipakkabrahmacariyosmi, evaṃ jānāhi sārathi. </p>
	<p class="paratype40">42<b>.</b> </p>
	<p class="paratype21">“api ataramānānaṃ, sammadattho vipaccati. </p>
	<p class="paratype22">vipakkabrahmacariyosmi, nikkhanto akutobhayo”ti.</p>
	<p class="paratype03">tattha <b>asandhitā</b>ti sandhīnaṃ abhāvena. <b>asotatā</b>ti sotānaṃ abhāvena. <b>ajivhatā</b>ti samparivattanajivhāya abhāvena mūgo ahaṃ na bhavāmi. <b>yatthā</b>ti yāya jātiyā bārāṇasinagare rajjaṃ akārayiṃ. <b>pāpattha</b>nti pāpataṃ. patito asmīti vadati. <b>rajjābhisecayu</b>nti rajje abhisecayuṃ. <b>nisādetvā</b>ti nisīdāpetvā. <b>atthānusāsatī</b>ti atthaṃ anusāsati. <b>khārāpatacchika</b>nti sattīhi paharitvā khārāhi patacchikaṃ karotha. <b>uppethā</b>ti āvunatha. <b>iccassa manusāsatī</b>ti evamassa atthaṃ anusāsati. <b>tāyāha</b>nti tāyo vācāyo ahaṃ. <b>pakkhasammato</b>ti pakkho iti sammato ahosiṃ. <b>acchāha</b>nti acchiṃ ahaṃ, avasinti attho. <b>samparipluto</b>ti samparikiṇṇo, nimuggo hutvāti attho.</p>
	<p class="paratype03"><b>kasira</b>nti dukkhaṃ. <b>paritta</b>nti appaṃ. idaṃ vuttaṃ hoti — sammasārathi, sacepi sattānaṃ jīvitaṃ dukkhampi samānaṃ bahuciraṭṭhitikaṃ bhaveyya, pattheyya, parittampi samānaṃ sace sukhaṃ bhaveyya, pattheyya, idaṃ pana kasirañca parittañca sakalena vaṭṭadukkhena saṃyuttaṃ sannihitaṃ omadditaṃ. <b>koma</b>nti ko imaṃ. <b>vera</b>nti pāṇātipātādipañcavidhaṃ veraṃ. <b>kenacī</b>ti kenaci kāraṇena . <b>paññāyā</b>ti vipassanāpaññāya alābhena. <b>dhammassā</b>ti sotāpattimaggassa adassanena. puna udānagāthāyo agantukāmatāya thirabhāvadassanatthaṃ kathesi.</p>
	<p class="paratype03">taṃ sutvā sunando sārathi “ayaṃ kumāro evarūpaṃ rajjasiriṃ kuṇapaṃ viya chaḍḍetvā attano adhiṭṭhānaṃ abhinditvā “pabbajissāmīti araññaṃ paviṭṭho, mama iminā dujjīvitena ko attho, ahampi tena saddhiṃ pabbajissāmī”ti cintetvā imaṃ gāthamāha — </p>
	<p class="paratype40">43<b>.</b> </p>
	<p class="paratype21">“ahampi pabbajissāmi, rājaputta tavantike. </p>
	<p class="paratype22">avhāyassu maṃ bhaddante, pabbajjā mama ruccatī”ti.</p>
	<p class="paratype03">tattha <b>tavantike</b>ti tava santike. <b>avhāyassūti</b> “ehi pabbajāhī”ti pakkosassu.</p>
	<p class="paratype03">evaṃ tena yācitopi mahāsatto “sacāhaṃ idāneva taṃ pabbājessāmi, mātāpitaro idha nāgacchissanti, atha nesaṃ parihāni bhavissati, ime assā ca ratho ca pasādhanabhaṇḍañca idheva nassissanti, ‘yakkho so, khādito nu kho tena sārathī’ti garahāpi me uppajjissatī”ti cintetvā attano ca garahāmocanatthaṃ mātāpitūnañca vuḍḍhiṃ sampassanto asse ca rathañca pasādhanabhaṇḍañca tassa iṇaṃ katvā dassento imaṃ gāthamāha — </p>
	<p class="paratype40">44<b>.</b> </p>
	<p class="paratype21">“rathaṃ niyyādayitvāna, anaṇo ehi sārathi. </p>
	<p class="paratype22">anaṇassa hi pabbajjā, etaṃ isīhi vaṇṇitan”ti.</p>
	<p class="paratype03">tattha <b>eta</b>nti etaṃ pabbajjākaraṇaṃ buddhādīhi isīhi vaṇṇitaṃ pasatthaṃ thomitaṃ.</p>
	<p class="paratype03">taṃ sutvā sārathi “sace mayi nagaraṃ gate esa aññattha gaccheyya, pitā cassa imaṃ pavattiṃ sutvā ‘puttaṃ me dassehī’ti puna āgato imaṃ na passeyya, rājadaṇḍaṃ me kareyya, tasmā ahaṃ attano guṇaṃ kathetvā aññatthāgamanatthāya paṭiññaṃ gaṇhissāmī”ti cintento gāthādvayamāha — </p>
	<p class="paratype40">45<b>.</b> </p>
	<p class="paratype21">“yadeva tyāhaṃ vacanaṃ, akaraṃ bhaddamatthu te. </p>
	<p class="paratype22">tadeva me tvaṃ vacanaṃ, yācito kattumarahasi. </p>
	<p class="paratype40">46<b>.</b> </p>
	<p class="paratype21">“idheva tāva acchassu, yāva rājānamānaye. </p>
	<p class="paratype22">appeva te pitā disvā, patīto sumano siyā”ti.</p>
	<p class="paratype03">tato mahāsatto āha — </p>
	<p class="paratype40">47<b>.</b> </p>
	<p class="paratype21">“karomi te taṃ vacanaṃ, yaṃ maṃ bhaṇasi sārathi. </p>
	<p class="paratype22">ahampi daṭṭhukāmosmi, pitaraṃ me idhāgataṃ. </p>
	<p class="paratype40">48<b>.</b> </p>
	<p class="paratype21">“ehi samma nivattassu, kusalaṃ vajjāsi ñātinaṃ. </p>
	<p class="paratype22">mātaraṃ pitaraṃ mayhaṃ, vutto vajjāsi vandanan”ti.</p>
	<p class="paratype03">tattha <b>karomi teta</b>nti karomi te etaṃ vacanaṃ. <b>ehi samma nivattassū</b>ti samma sārathi, tattha gantvā ehi, ettova khippameva nivattassu. <b>vutto vajjāsī</b>ti mayā vutto hutvā “putto vo temiyakumāro vandatī”ti vandanaṃ vadeyyāsīti attho.</p>
	<p class="paratype03">iti vatvā mahāsatto suvaṇṇakadali viya onamitvā pañcapatiṭṭhitena bārāṇasinagarābhimukho mātāpitaro vanditvā sārathissa sāsanaṃ adāsi. so sāsanaṃ gahetvā kumāraṃ padakkhiṇaṃ katvā rathamāruyha nagarābhimukho pāyāsi. tamatthaṃ pakāsento satthā āha — </p>
	<p class="paratype40">49<b>.</b> </p>
	<p class="paratype21">“tassa pāde gahetvāna, katvā ca naṃ padakkhiṇaṃ. </p>
	<p class="paratype22">sārathi rathamāruyha, rājadvāraṃ upāgamī”ti.</p>
	<p class="paratype03">tassattho — bhikkhave, evaṃ vutto so sārathi, tassa kumārassa pāde gahetvā taṃ padakkhiṇaṃ katvā rathaṃ āruyha rājadvāraṃ upāgamīti.</p>
	<p class="paratype03">tasmiṃ khaṇe candādevī sīhapañjaraṃ vivaritvā “kā nu kho me puttassa pavattī”ti sārathissa āgamanamaggaṃ olokentī taṃ ekakaṃ āgacchantaṃ disvā uraṃ paharitvā paridevi. tamatthaṃ pakāsento satthā āha — </p>
	<p class="paratype40">50<b>.</b> </p>
	<p class="paratype21">“suññaṃ mātā rathaṃ disvā, ekaṃ sārathimāgataṃ. </p>
	<p class="paratype22">assupuṇṇehi nettehi, rodantī naṃ udikkhati. </p>
	<p class="paratype40">51<b>.</b> </p>
	<p class="paratype21">“ayaṃ so sārathi eti, nihantvā mama atrajaṃ. </p>
	<p class="paratype22">nihato nūna me putto, pathabyā bhūmivaḍḍhano. </p>
	<p class="paratype40">52<b>.</b> </p>
	<p class="paratype21">“amittā nūna nandanti, patītā nūna verino. </p>
	<p class="paratype22">āgataṃ sārathiṃ disvā, nihantvā mama atrajaṃ. </p>
	<p class="paratype40">53<b>.</b> </p>
	<p class="paratype21">“suññaṃ mātā rathaṃ disvā, ekaṃ sārathimāgataṃ. </p>
	<p class="paratype22">assupuṇṇehi nettehi, rodantī paripucchi naṃ. </p>
	<p class="paratype40">54<b>.</b> </p>
	<p class="paratype21">“kiṃ nu mūgo kiṃnu pakkho, kiṃnu so vilapī tadā. </p>
	<p class="paratype22">nihaññamāno bhūmiyā, taṃ me akkhāhi sārathi. </p>
	<p class="paratype40">55<b>.</b> </p>
	<p class="paratype21">“kathaṃ hatthehi pādehi, mūgapakkho vivajjayi. </p>
	<p class="paratype22">nihaññamāno bhūmiyā, taṃ me akkhāhi pucchito”ti.</p>
	<p class="paratype03">tattha <b>mātā</b>ti temiyakumārassa mātā. <b>pathabyā bhūmivaḍḍhano</b>ti so mama putto bhūmivaḍḍhano hutvā pathabyā nihato nūna. <b>rodantī paripucchi na</b>nti taṃ rathaṃ ekamantaṃ ṭhapetvā mahātalaṃ abhiruyha candādeviṃ vanditvā ekamante ṭhitaṃ sārathiṃ paripucchi. <b>kinnū</b>ti kiṃ nu so mama putto mūgo eva pakkho eva. <b>tadā</b>ti yadā naṃ tvaṃ kāsuyaṃ pakkhipitvā kuddālena matthake pahari, tadā. <b>nihaññamāno bhūmiyā</b>ti tayā bhūmiyaṃ nihaññamāno kiṃ nu vilapi. <b>taṃ me</b>ti taṃ sabbaṃ aparihāpetvā me akkhāhi. <b>vivajjayī</b>ti “apehi sārathi, mā maṃ mārehī”ti kathaṃ hatthehi pādehi ca phandanto taṃ apanudi, taṃ me kathehīti attho.</p>
	<p class="paratype03">tato sārathi āha — </p>
	<p class="paratype40">56<b>.</b> </p>
	<p class="paratype21">“akkheyyaṃ te ahaṃ ayye, dajjāsi abhayaṃ mama. </p>
	<p class="paratype22">yaṃ me sutaṃ vā diṭṭhaṃ vā, rājaputtassa santike”ti.</p>
	<p class="paratype03">tattha <b>dajjāsī</b>ti sace abhayaṃ dadeyyāsi, so idaṃ “sacāhaṃ ‘tava putto neva mūgo na pakkho madhurakatho dhammakathiko’ti vakkhāmi, atha ‘kasmā taṃ gahetvā nāgatosī’ti rājā kuddho rājadaṇḍampi me kareyya, abhayaṃ tāva yācissāmī”ti cintetvā āha.</p>
	<p class="paratype03">atha naṃ candādevī āha — </p>
	<p class="paratype40">57<b>.</b> </p>
	<p class="paratype21">“abhayaṃ samma te dammi, abhīto bhaṇa sārathi. </p>
	<p class="paratype22">yaṃ te sutaṃ vā diṭṭhaṃ vā, rājaputtassa santike”ti.</p>
	<p class="paratype03">tato sārathi āha — </p>
	<p class="paratype40">58<b>.</b> </p>
	<p class="paratype21">“na so mūgo na so pakkho, visaṭṭhavacano ca so. </p>
	<p class="paratype22">rajjassa kira so bhīto, akarā ālaye bahū. </p>
	<p class="paratype40">59<b>.</b> </p>
	<p class="paratype21">“purimaṃ sarati so jātiṃ, yattha rajjamakārayi. </p>
	<p class="paratype22">kārayitvā tahiṃ rajjaṃ, pāpattha nirayaṃ bhusaṃ. </p>
	<p class="paratype40">60<b>.</b> </p>
	<p class="paratype21">“vīsatiñceva vassāni, tahiṃ rajjamakārayi. </p>
	<p class="paratype22">asītivassasahassāni, nirayamhi apacci so. </p>
	<p class="paratype40">61<b>.</b> </p>
	<p class="paratype21">“tassa rajjassa so bhīto, mā maṃ rajjābhisecayuṃ. </p>
	<p class="paratype22">tasmā pitu ca mātucca, santike na bhaṇī tadā. </p>
	<p class="paratype40">62<b>.</b> </p>
	<p class="paratype21">“aṅgapaccaṅgasampanno, ārohapariṇāhavā. </p>
	<p class="paratype22">visaṭṭhavacano pañño, magge saggassa tiṭṭhati. </p>
	<p class="paratype40">63<b>.</b> </p>
	<p class="paratype21">“sace tvaṃ daṭṭhukāmāsi, rājaputtaṃ tavatrajaṃ. </p>
	<p class="paratype22">ehi taṃ pāpayissāmi, yattha sammati temiyo”ti.</p>
	<p class="paratype03">tattha <b>visaṭṭhavacano</b>ti apalibuddhakatho. <b>akarā ālaye bahū</b>ti tumhākaṃ vañcanāni bahūni akāsi. <b>pañño</b>ti paññavā. <b>sace tva</b>nti rājānaṃ dhuraṃ katvā ubhopi te evamāha. <b>yattha sammati temiyo</b>ti yattha vo putto mayā gahitapaṭiñño hutvā acchati, tattha pāpayissāmi, idāni papañcaṃ akatvā lahuṃ gantuṃ vaṭṭatīti āha.</p>
	<p class="paratype03">kumāro pana sārathiṃ pesetvā pabbajitukāmo ahosi. tadā sakko tassa manaṃ ñatvā tasmiṃ khaṇe vissakammadevaputtaṃ pakkosāpetvā “tāta vissakammadevaputta, temiyakumāro pabbajitukāmo, tvaṃ tassa paṇṇasālañca pabbajitaparikkhārañca māpetvā ehī”ti pesesi. so “sādhū”ti sampaṭicchitvā vegena gantvā tiyojanike vanasaṇḍe attano iddhibalena ramaṇīyaṃ assamaṃ māpetvā rattiṭṭhānadivāṭṭhānañca pokkharaṇiñca āvāṭañca akālaphalasampannaṃ rukkhañca katvā paṇṇasālasamīpe catuvīsatihatthappamāṇaṃ caṅkamaṃ māpetvā antocaṅkame ca phalikavaṇṇaṃ ruciraṃ vālukaṃ okiritvā sabbe pabbajitaparikkhāre māpetvā “ye pabbajitukāmā, te ime gahetvā pabbajantū”ti bhittiyaṃ akkharāni likhitvā caṇḍavāḷe ca amanāpasadde sabbe migapakkhino ca palāpetvā sakaṭṭhānameva gato.</p>
	<p class="paratype03">tasmiṃ khaṇe mahāsatto taṃ disvā sakkadattiyabhāvaṃ ñatvā, paṇṇasālaṃ pavisitvā vatthāni apanetvā, rattavākacīraṃ nivāsetvā ekaṃ pārupitvā ajinacammaṃ ekaṃse katvā jaṭāmaṇḍalaṃ bandhitvā kājaṃ aṃse katvā kattaradaṇḍamādāya paṇṇasālato nikkhamitvā pabbajitasiriṃ samubbahanto aparāparaṃ caṅkamitvā “aho sukhaṃ, aho sukhan”ti udānaṃ udānento paṇṇasālaṃ pavisitvā kaṭṭhattharaṇe nisinno pañca abhiññā aṭṭha samāpattiyo ca nibbattetvā sāyanhasamaye paṇṇasālato nikkhamitvā caṅkamanakoṭiyaṃ ṭhitakārarukkhato paṇṇāni gahetvā, sakkadattiyabhājane aloṇake atakke nidhūpane udake sedetvā amataṃ viya paribhuñjitvā cattāro brahmavihāre bhāvetvā tattha vāsaṃ kappesi.</p>
	<p class="paratype03">kāsirājāpi sunandasārathissa vacanaṃ sutvā mahāsenaguttaṃ pakkosāpetvā taramānarūpova gamanasajjaṃ kāretuṃ āha — </p>
	<p class="paratype40">64<b>.</b> </p>
	<p class="paratype21">“yojayantu rathe asse, kacchaṃ nāgāna bandhatha. </p>
	<p class="paratype22">udīrayantu saṅkhapaṇavā, vādantu ekapokkharā. </p>
	<p class="paratype40">65<b>.</b> </p>
	<p class="paratype21">“vādantu bherī sannaddhā, vaggū vādantu dundubhī. </p>
	<p class="paratype22">negamā ca maṃ anventu, gacchaṃ puttanivedako. </p>
	<p class="paratype40">66<b>.</b> </p>
	<p class="paratype21">“orodhā ca kumārā ca, vesiyānā ca brāhmaṇā. </p>
	<p class="paratype22">khippaṃ yānāni yojentu, gacchaṃ puttanivedako. </p>
	<p class="paratype40">67<b>.</b> </p>
	<p class="paratype21">“hatthārohā anīkaṭṭhā, rathikā pattikārakā. </p>
	<p class="paratype22">khippaṃ yānāni yojentu, gacchaṃ puttanivedako. </p>
	<p class="paratype40">68<b>.</b> </p>
	<p class="paratype21">“samāgatā jānapadā, negamā ca samāgatā. </p>
	<p class="paratype22">khippaṃ yānāni yojentu, gacchaṃ puttanivedako”ti.</p>
	<p class="paratype03">tattha <b>udīrayantū</b>ti saddaṃ muñcantu. <b>vādantū</b>ti vajjantu. <b>ekapokkharā</b>ti ekamukhabheriyo. <b>sannaddhā</b>ti suṭṭhu naddhā. <b>vaggū</b>ti madhurassarā. <b>gaccha</b>nti gamissāmi. <b>puttanivedako</b>ti puttassa nivedako ovādako hutvā gacchāmi. taṃ ovaditvā mama vacanaṃ gāhāpetvā tattheva taṃ ratanarāsimhi ṭhapetvā abhisiñcitvā ānetuṃ gacchāmīti adhippāyenevamāha. <b>negamā</b>ti kuṭumbikajanā. <b>samāgatā</b>ti sannipatitā hutvā.</p>
	<p class="paratype03">evaṃ raññā āṇattā sārathino asse yojetvā rathe rājadvāre ṭhapetvā rañño ārocesuṃ. tamatthaṃ pakāsento satthā āha — </p>
	<p class="paratype40">69<b>.</b> </p>
	<p class="paratype21">“asse ca sārathī yutte, sindhave sīghavāhane. </p>
	<p class="paratype22">rājadvāraṃ upāgacchuṃ, yuttā deva ime hayā”ti.</p>
	<p class="paratype03">tattha <b>asse</b>ti sindhave sindhavajātike sīghavāhane javasampanne asse ādāya. <b>sārathī</b>ti sārathino. <b>yutte</b>ti rathesu yojite. <b>upāgacchu</b>nti te rathesu yutte asse ādāya āgamaṃsu, āgantvā ca pana “yuttā, deva, ime hayā”ti ārocesuṃ.</p>
	<p class="paratype03">tato sārathīnaṃ vacanaṃ sutvā rājā upaḍḍhagāthamāha — </p>
	<p class="paratype40">70<b>.</b> </p>
	<p class="paratype21">“thūlā javena hāyanti, kisā hāyanti thāmunā”ti.</p>
	<p class="paratype03">taṃ sutvā sārathinopi upaḍḍhagāthamāhaṃsu — </p>
	<p class="paratype22">“kise thūle vivajjetvā, saṃsaṭṭhā yojitā hayā”ti.</p>
	<p class="paratype03">tassattho — deva, kise ca thūle ca evarūpe asse aggaṇhitvā vayena vaṇṇena javena balena sadisā hayā yojitāti.</p>
	<p class="paratype03">atha rājā puttassa santikaṃ gacchanto cattāro vaṇṇe aṭṭhārasa seniyo sabbañca balakāyaṃ sannipātāpesi. tassa sannipātentasseva tayo divasā atikkantā. atha catutthe divase kāsirājā nagarato nikkhamitvā gahetabbayuttakaṃ gāhāpetvā assamapadaṃ gantvā puttena saddhiṃ paṭinandito paṭisanthāramakāsi. tamatthaṃ pakāsento satthā āha — </p>
	<p class="paratype40">71<b>.</b> </p>
	<p class="paratype21">“tato rājā taramāno, yuttamāruyha sandanaṃ. </p>
	<p class="paratype22">itthāgāraṃ ajjhabhāsi, sabbāva anuyātha maṃ. </p>
	<p class="paratype40">72<b>.</b> </p>
	<p class="paratype21">“vāḷabījanimuṇhīsaṃ, khaggaṃ chattañca paṇḍaraṃ. </p>
	<p class="paratype22">upādhī rathamāruyha, suvaṇṇehi alaṅkatā. </p>
	<p class="paratype40">73<b>.</b> </p>
	<p class="paratype21">“tato sa rājā pāyāsi, purakkhatvāna sārathiṃ. </p>
	<p class="paratype22">khippameva upāgacchi, yattha sammati temiyo. </p>
	<p class="paratype40">74<b>.</b> </p>
	<p class="paratype21">“tañca disvāna āyantaṃ, jalantamiva tejasā. </p>
	<p class="paratype22">khattasaṅghaparibyūḷhaṃ, temiyo etadabravi. </p>
	<p class="paratype40">75<b>.</b> </p>
	<p class="paratype21">“kacci nu tāta kusalaṃ, kacci tāta anāmayaṃ. </p>
	<p class="paratype22">sabbā ca rājakaññāyo, arogā mayha mātaro. </p>
	<p class="paratype40">76<b>.</b> </p>
	<p class="paratype21">“kusalañceva me putta, atho putta anāmayaṃ. </p>
	<p class="paratype22">sabbā ca rājakaññāyo, arogā tuyha mātaro. </p>
	<p class="paratype40">77<b>.</b> </p>
	<p class="paratype21">“kacci amajjapo tāta, kacci te suramappiyaṃ. </p>
	<p class="paratype22">kacci sacce ca dhamme ca, dāne te ramate mano. </p>
	<p class="paratype40">78<b>.</b> </p>
	<p class="paratype21">“amajjapo ahaṃ putta, atho me suramappiyaṃ. </p>
	<p class="paratype22">atho sacce ca dhamme ca, dāne me ramate mano. </p>
	<p class="paratype40">79<b>.</b> </p>
	<p class="paratype21">“kacci arogaṃ yoggaṃ te, kacci vahati vāhanaṃ. </p>
	<p class="paratype22">kacci te byādhayo natthi, sarīrassupatāpanā. </p>
	<p class="paratype40">80<b>.</b> </p>
	<p class="paratype21">“atho arogaṃ yoggaṃ me, atho vahati vāhanaṃ. </p>
	<p class="paratype22">atho me byādhayo natthi, sarīrassupatāpanā. </p>
	<p class="paratype40">81<b>.</b> </p>
	<p class="paratype21">“kacci antā ca te phītā, majjhe ca bahalā tava. </p>
	<p class="paratype22">koṭṭhāgārañca kosañca, kacci te paṭisanthataṃ. </p>
	<p class="paratype40">82<b>.</b> </p>
	<p class="paratype21">“atho antā ca me phītā, majjhe ca bahalā mama. </p>
	<p class="paratype22">koṭṭhāgārañca kosañca, sabbaṃ me paṭisanthataṃ. </p>
	<p class="paratype40">83<b>.</b> </p>
	<p class="paratype21">“svāgataṃ te mahārāja, atho te adurāgataṃ. </p>
	<p class="paratype22">patiṭṭhapentu pallaṅkaṃ, yattha rājā nisakkatī”ti.</p>
	<p class="paratype03">tattha <b>upādhī rathamāruyhā</b>ti suvaṇṇapādukā ca rathaṃ āropentūti attho. ime tayo pāde puttassa tattheva abhisekakaraṇatthāya “pañca rājakakudhabhaṇḍāni gaṇhathā”ti āṇāpento rājā āha. <b>suvaṇṇehi alaṅkatā</b>ti idaṃ pādukaṃ sandhāyāha. <b>upāgacchī</b>ti upāgato ahosi. kāya velāyāti? mahāsattassa kārapaṇṇāni pacitvā nibbāpentassa nisinnavelāya. <b>jalantamiva tejasā</b>ti rājatejena jalantaṃ viya. <b>khattasaṅghaparibyūḷha</b>nti kathāphāsukena amaccasaṅghena parivutaṃ, khattiyasamūhehi vā parivāritaṃ. <b>etadabravī</b>ti kāsirājānaṃ bahi khandhāvāraṃ nivāsāpetvā padasāva paṇṇasālaṃ āgantvā taṃ vanditvā nisinnaṃ paṭisanthāraṃ karonto etaṃ vacanaṃ abravi.</p>
	<p class="paratype03"><b>kusalaṃ anāmaya</b>nti ubhayenapi padena ārogyameva pucchati. <b>kacci amajjapo</b>ti kacci majjaṃ na pivasīti pucchati. <b>“appamatto”</b>tipi pāṭho, kusaladhammesu nappamajjasīti attho. <b>suramappiya</b>nti surāpānaṃ appiyaṃ. “suramappiyā”tipi pāṭho, surā appiyāti attho. <b>dhamme</b>ti dasavidhe rājadhamme. <b>yogga</b>nti yuge yuñjitabbaṃ <b>te</b> tava assagoṇādikaṃ. <b>kacci vahatī</b>ti kacci arogaṃ hutvā vahati. <b>vāhana</b>nti hatthiassādi sabbaṃ vāhanaṃ. <b>sarīrassupatāpanā</b>ti sarīrassa upatāpakarā. <b>antā</b>ti paccantajanapadā. <b>phītā</b>ti iddhā subhikkhā, vatthābharaṇehi vā annapānehi vā paripuṇṇā gāḷhavāsā. <b>majjhe cā</b>ti raṭṭhassa majjhe. <b>bahalā</b>ti gāmanigamā ghanavāsā. <b>paṭisanthata</b>nti paṭicchāditaṃ guttaṃ, paripuṇṇaṃ vā. <b>yattha rājā nisakkatī</b>ti yasmiṃ pallaṅke rājā nisīdissati, taṃ paññāpentūti vadati.</p>
	<p class="paratype03">rājā mahāsatte gāravena pallaṅke na nisīdati. atha mahāsatto “sace pallaṅke na nisīdati, paṇṇasanthāraṃ paññāpethā”ti vatvā tasmiṃ paññatte nisīdanatthāya rājānaṃ nimantento gāthamāha — </p>
	<p class="paratype40">84<b>.</b> </p>
	<p class="paratype21">“idheva te nisīdassu, niyate paṇṇasanthare. </p>
	<p class="paratype22">etto udakamādāya, pāde pakkhālayassu te”ti.</p>
	<p class="paratype03">tattha <b>niyate</b>ti susanthate. <b>etto</b>ti paribhogaudakaṃ dassento āha.</p>
	<p class="paratype03">rājā mahāsatte gāravena paṇṇasanthārepi anisīditvā bhūmiyaṃ eva nisīdi. mahāsattopi paṇṇasālaṃ pavisitvā taṃ kārapaṇṇakaṃ nīharitvā rājānaṃ tena nimantento gāthamāha — </p>
	<p class="paratype40">85<b>.</b> </p>
	<p class="paratype21">“idampi paṇṇakaṃ mayhaṃ, randhaṃ rāja aloṇakaṃ. </p>
	<p class="paratype22">paribhuñja mahārāja, pāhuno mesidhāgato”ti.</p>
	<p class="paratype03">atha naṃ rājā āha — </p>
	<p class="paratype40">86<b>.</b> </p>
	<p class="paratype21">“na cāhaṃ paṇṇaṃ bhuñjāmi, na hetaṃ mayha bhojanaṃ. </p>
	<p class="paratype22">sālīnaṃ odanaṃ bhuñje, suciṃ maṃsūpasecanan”ti.</p>
	<p class="paratype03">tattha <b>na cāha</b>nti paṭikkhepavacanaṃ.</p>
	<p class="paratype03">rājā tathārūpaṃ attano rājabhojanaṃ vaṇṇetvā tasmiṃ mahāsatte gāravena thokaṃ paṇṇakaṃ hatthatale ṭhapetvā “tāta, tvaṃ evarūpaṃ bhojanaṃ bhuñjasī”ti puttena saddhiṃ piyakathaṃ kathento nisīdi. tasmiṃ khaṇe candādevī orodhena parivutā ekamaggena āgantvā bodhisattassa assamapadaṃ patvā piyaputtaṃ disvā tattheva patitvā visaññī ahosi. tato paṭiladdhassāsā patitaṭṭhānato uṭṭhahitvā āgantvā bodhisattassa pāde daḷhaṃ gahetvā vanditvā assupuṇṇehi nettehi roditvā vandanaṭṭhānato uṭṭhāya ekamantaṃ nisīdi. atha naṃ rājā “bhadde, tava puttassa bhojanaṃ passāhī”ti vatvā thokaṃ paṇṇakaṃ tassā hatthe ṭhapetvā sesaitthīnampi thokaṃ thokaṃ adāsi. tā sabbāpi “sāmi, evarūpaṃ bhojanaṃ bhuñjasī”ti vadantiyo taṃ gahetvā attano attano sīse katvā “atidukkaraṃ karosi, sāmī”ti vatvā namassamānā nisīdiṃsu. rājā puna “tāta, idaṃ mayhaṃ acchariyaṃ hutvā upaṭṭhātī”ti vatvā imaṃ gāthamāha — </p>
	<p class="paratype40">87<b>.</b> </p>
	<p class="paratype21">“accherakaṃ maṃ paṭibhāti, ekakampi rahogataṃ. </p>
	<p class="paratype22">edisaṃ bhuñjamānānaṃ, kena vaṇṇo pasīdatī”ti.</p>
	<p class="paratype03">tattha <b>ekaka</b>nti tāta, taṃ ekakampi rahogataṃ iminā bhojanena yāpentaṃ disvā mama acchariyaṃ hutvā upaṭṭhāti. <b>edisa</b>nti evarūpaṃ aloṇakaṃ atakkaṃ nidhūpanaṃ randhaṃ pattaṃ bhuñjantānaṃ kena kāraṇena vaṇṇo pasīdatīti naṃ pucchi.</p>
	<p class="paratype03">athassa so ācikkhanto āha — </p>
	<p class="paratype40">88<b>.</b> </p>
	<p class="paratype21">“eko rāja nipajjāmi, niyate paṇṇasanthare. </p>
	<p class="paratype22">tāya me ekaseyyāya, rāja vaṇṇo pasīdati. </p>
	<p class="paratype40">89<b>.</b> </p>
	<p class="paratype21">“na ca nettiṃsabandhā me, rājarakkhā upaṭṭhitā. </p>
	<p class="paratype22">tāya me sukhaseyyāya, rājavaṇṇo pasīdati. </p>
	<p class="paratype40">90<b>.</b> </p>
	<p class="paratype21">“atītaṃ nānusocāmi, nappajappāmināgataṃ.</p>
	<p class="paratype03">paccuppannena yāpemi, tena vaṇṇo pasīdati. </p>
	<p class="paratype40">91<b>.</b> </p>
	<p class="paratype21">“anāgatappajappāya, atītassānusocanā. </p>
	<p class="paratype22">etena bālā sussanti, naḷova harito luto”ti.</p>
	<p class="paratype03">tattha <b>nettiṃsabandhā</b>ti khaggabandhā. <b>rājarakkhā</b>ti rājānaṃ rakkhitā. <b>nappajappāmī</b>ti na patthemi. <b>harito</b>ti haritavaṇṇo. <b>luto</b>ti luñcitvā ātape khittanaḷo viya.</p>
	<p class="paratype03">atha rājā “idheva naṃ abhisiñcitvā ādāya gamissāmī”ti cintetvā rajjena nimantento āha — </p>
	<p class="paratype40">92<b>.</b> </p>
	<p class="paratype21">“hatthānīkaṃ rathānīkaṃ, asse pattī ca vammino. </p>
	<p class="paratype22">nivesanāni rammāni, ahaṃ putta dadāmi te. </p>
	<p class="paratype40">93<b>.</b> </p>
	<p class="paratype21">“itthāgārampi te dammi, sabbālaṅkārabhūsitaṃ. </p>
	<p class="paratype22">tā putta paṭipajjassu, tvaṃ no rājā bhavissasi. </p>
	<p class="paratype40">94<b>.</b> </p>
	<p class="paratype21">“kusalā naccagītassa, sikkhitā cāturitthiyo. </p>
	<p class="paratype22">kāme taṃ ramayissanti, kiṃ araññe karissasi. </p>
	<p class="paratype40">95<b>.</b> </p>
	<p class="paratype21">“paṭirājūhi te kaññā, ānayissaṃ alaṅkatā. </p>
	<p class="paratype22">tāsu putte janetvāna, atha pacchā pabbajissasi. </p>
	<p class="paratype40">96<b>.</b> </p>
	<p class="paratype21">“yuvā ca daharo cāsi, paṭhamuppattiko susu. </p>
	<p class="paratype22">rajjaṃ kārehi bhaddante, kiṃ araññe karissasī”ti.</p>
	<p class="paratype03">tattha <b>hatthānīka</b>nti dasahatthito paṭṭhāya hatthānīkaṃ nāma, tathā <b>rathānīkaṃ. vammino</b>ti vammabaddhasūrayodhe. <b>kusalā</b>ti chekā. <b>sikkhitā</b>ti aññesupi itthikiccesu sikkhitā. <b>cāturitthiyo</b>ti caturā vilāsā itthiyo, atha vā caturā nāgarā itthiyo, atha vā caturā nāma nāṭakitthiyo. <b>paṭirājūhi te kaññā</b>ti aññehi rājūhi tava rājakaññāyo ānayissāmi. <b>yuvā</b>ti yobbanappatto. <b>daharo</b>ti taruṇo. <b>paṭhamuppattiko</b>ti paṭhamavayena uppattito samuggato. <b>susū</b>ti atitaruṇo.</p>
	<p class="paratype03">ito paṭṭhāya bodhisattassa dhammakathā hoti — </p>
	<p class="paratype40">97<b>.</b> </p>
	<p class="paratype21">“yuvā care brahmacariyaṃ, brahmacārī yuvā siyā. </p>
	<p class="paratype22">daharassa hi pabbajjā, etaṃ isīhi vaṇṇitaṃ. </p>
	<p class="paratype40">98<b>.</b> </p>
	<p class="paratype21">“yuvā care brahmacariyaṃ, brahmacārī yuvā siyā. </p>
	<p class="paratype22">brahmacariyaṃ carissāmi, nāhaṃ rajjena matthiko. </p>
	<p class="paratype40">99<b>.</b> </p>
	<p class="paratype21">“passāmi vohaṃ daharaṃ, amma tāta vadantaraṃ. </p>
	<p class="paratype22">kicchāladdhaṃ piyaṃ puttaṃ, appatvāva jaraṃ mataṃ. </p>
	<p class="paratype40">100<b>.</b> </p>
	<p class="paratype21">“passāmi vohaṃ dahariṃ, kumāriṃ cārudassaniṃ. </p>
	<p class="paratype22">navavaṃsakaḷīraṃva, paluggaṃ jīvitakkhayaṃ. </p>
	<p class="paratype40">101<b>.</b> </p>
	<p class="paratype21">“daharāpi hi mīyanti, narā ca atha nāriyo. </p>
	<p class="paratype22">tattha ko vissase poso, ‘daharomhī’ti jīvite. </p>
	<p class="paratype40">102<b>.</b> </p>
	<p class="paratype21">“yassa ratyā vivasāne, āyu appataraṃ siyā. </p>
	<p class="paratype22">appodakeva macchānaṃ, kiṃ nu komārakaṃ tahiṃ. </p>
	<p class="paratype40">103<b>.</b> </p>
	<p class="paratype21">“niccamabbhāhato loko, niccañca parivārito. </p>
	<p class="paratype22">amoghāsu vajantīsu, kiṃ maṃ rajjebhisiñcasī”ti.</p>
	<p class="paratype03">kāsirājā āha — </p>
	<p class="paratype40">104<b>.</b> </p>
	<p class="paratype21">“kena mabbhāhato loko, kena ca parivārito. </p>
	<p class="paratype22">kāyo amoghā gacchanti, taṃ me akkhāhi pucchito”ti.</p>
	<p class="paratype03">bodhisatto āha — </p>
	<p class="paratype40">105<b>.</b> </p>
	<p class="paratype21">“maccunābbhāhato loko, jarāya parivārito. </p>
	<p class="paratype22">ratyo amoghā gacchanti, evaṃ jānāhi khattiya. </p>
	<p class="paratype40">106<b>.</b> </p>
	<p class="paratype21">“yathāpi tante vitate, yaṃ yadevūpavīyati. </p>
	<p class="paratype22">appakaṃ hoti vetabbaṃ, evaṃ maccāna jīvitaṃ. </p>
	<p class="paratype40">107<b>.</b> </p>
	<p class="paratype21">“yathā vārivaho pūro, gacchaṃ nupanivattati. </p>
	<p class="paratype22">evamāyu manussānaṃ, gacchaṃ nupanivattati. </p>
	<p class="paratype40">108<b>.</b> </p>
	<p class="paratype21">“yathā vārivaho pūro, vahe rukkhepakūlaje. </p>
	<p class="paratype22">evaṃ jarāmaraṇena, vuyhante sabbapāṇino”ti.</p>
	<p class="paratype03">tattha <b>brahmacārī yuvā siyā</b>ti brahmacariyaṃ caranto yuvā bhaveyya. <b>isīhi vaṇṇita</b>nti buddhādīhi isīhi thomitaṃ pasatthaṃ. <b>nāhaṃ rajjena matthiko</b>ti ahaṃ rajjena atthiko na homi. <b>amma tāta vadantara</b>nti “amma, tātā”ti vadantaṃ. <b>palugga</b>nti maccunā luñcitvā gahitaṃ. <b>yassa ratyā vivasāne</b>ti mahārāja, yassa mātukucchimhi paṭisandhiggahaṇakālato paṭṭhāya rattidivātikkamena appataraṃ āyu hoti. <b>komārakaṃ tahi</b>nti tasmiṃ vaye taruṇabhāvo kiṃ karissati.</p>
	<p class="paratype03"><b>kena mabbhāhato</b>ti kena abbhāhato. idaṃ rājā saṃkhittena bhāsitassa atthaṃ ajānantova pucchati. <b>ratyo</b>ti rattiyo. tā hi imesaṃ sattānaṃ āyuñca vaṇṇañca balañca khepentiyo eva gacchantīti amoghā gacchanti nāmāti veditabbaṃ . <b>yaṃ yadevūpavīyatī</b>ti yaṃ yaṃ tantaṃ upavīyati. <b>vetabba</b>nti tantasmiṃ vīte sesaṃ vetabbaṃ yathā appakaṃ hoti, evaṃ sattānaṃ jīvitaṃ. <b>nupanivattatī</b>ti tasmiṃ tasmiṃ khaṇe gataṃ gatameva hoti, na upanivattati. <b>vahe rukkhepakūlaje</b>ti upakūlaje rukkhe vaheyya.</p>
	<p class="paratype03">rājā mahāsattassa dhammakathaṃ sutvā “kiṃ me gharāvāsenā”ti ativiya ukkaṇṭhito pabbajitukāmo hutvā “nāhaṃ tāva puna nagaraṃ gamissāmi, idheva pabbajissāmi. sace pana me putto nagaraṃ gaccheyya, setacchattamassa dadeyyan”ti cintetvā taṃ vīmaṃsituṃ puna rajjena nimantento āha — </p>
	<p class="paratype40">109<b>.</b> </p>
	<p class="paratype21">“hatthānīkaṃ rathānīkaṃ, asse pattī ca vammino. </p>
	<p class="paratype22">nivesanāni rammāni, ahaṃ putta dadāmi te. </p>
	<p class="paratype40">110<b>.</b> </p>
	<p class="paratype21">“itthāgārampi te dammi, sabbālaṅkārabhūsitaṃ. </p>
	<p class="paratype22">tā putta paṭipajjassu, tvaṃ no rājā bhavissasi. </p>
	<p class="paratype40">111<b>.</b> </p>
	<p class="paratype21">“kusalā naccagītassa, sikkhitā cāturitthiyo. </p>
	<p class="paratype22">kāme taṃ ramayissanti, kiṃ araññe karissasi. </p>
	<p class="paratype40">112<b>.</b> </p>
	<p class="paratype21">“paṭirājūhi te kaññā, ānayissaṃ alaṅkatā. </p>
	<p class="paratype22">tāsu putte janetvāna, atha pacchā pabbajissasi. </p>
	<p class="paratype40">113<b>.</b> </p>
	<p class="paratype21">“yuvā ca daharo cāsi, paṭhamuppattiko susu. </p>
	<p class="paratype22">rajjaṃ kārehi bhaddante, kiṃ araññe karissasi. </p>
	<p class="paratype40">114<b>.</b> </p>
	<p class="paratype21">“koṭṭhāgārañca kosañca, vāhanāni balāni ca. </p>
	<p class="paratype22">nivesanāni rammāni, ahaṃ putta dadāmi te. </p>
	<p class="paratype40">115<b>.</b> </p>
	<p class="paratype21">“gomaṇḍalaparibyūḷho, dāsisaṅghapurakkhato. </p>
	<p class="paratype22">rajjaṃ kārehi bhaddante, kiṃ araññe karissasī”ti.</p>
	<p class="paratype03">tattha <b>gomaṇḍalaparibyūḷho</b>ti subhaṅgīnaṃ rājakaññānaṃ maṇḍalena purakkhato.</p>
	<p class="paratype03">atha mahāsatto rajjena anatthikabhāvaṃ pakāsento āha — </p>
	<p class="paratype40">116<b>.</b> </p>
	<p class="paratype21">“kiṃ dhanena yaṃ khīyetha, kiṃ bhariyāya marissati. </p>
	<p class="paratype22">kiṃ yobbanena jiṇṇena, yaṃ jarāyābhibhuyyati. </p>
	<p class="paratype40">117<b>.</b> </p>
	<p class="paratype21">“tattha kā nandi kā khiḍḍā, kā ratī kā dhanesanā. </p>
	<p class="paratype22">kiṃ me puttehi dārehi, rāja muttosmi bandhanā. </p>
	<p class="paratype40">118<b>.</b> </p>
	<p class="paratype21">“yohaṃ evaṃ pajānāmi, maccu me nappamajjati. </p>
	<p class="paratype22">antakenādhipannassa, kā ratī kā dhanesanā. </p>
	<p class="paratype40">119<b>.</b> </p>
	<p class="paratype21">“phalānamiva pakkānaṃ, niccaṃ patanato bhayaṃ. </p>
	<p class="paratype22">evaṃ jātāna maccānaṃ, niccaṃ maraṇato bhayaṃ. </p>
	<p class="paratype40">120<b>.</b> </p>
	<p class="paratype21">“sāyameke na dissanti, pāto diṭṭhā bahū janā. </p>
	<p class="paratype22">pāto ete na dissanti, sāyaṃ diṭṭhā bahū janā. </p>
	<p class="paratype40">121<b>.</b> </p>
	<p class="paratype21">“ajjeva kiccaṃ ātapaṃ, ko jaññā maraṇaṃ suve. </p>
	<p class="paratype22">na hi no saṅgaraṃ tena, mahāsenena maccunā. </p>
	<p class="paratype40">122<b>.</b> </p>
	<p class="paratype21">“corā dhanassa patthenti, rāja muttosmi bandhanā. </p>
	<p class="paratype22">ehi rāja nivattassu, nāhaṃ rajjena matthiko”ti.</p>
	<p class="paratype03">tattha <b>yaṃ khīyethā</b>ti mahārāja, kiṃ tvaṃ maṃ dhanena nimantesi, yaṃ khīyetha khayaṃ gaccheyya. dhanaṃ vā hi purisaṃ cajati, puriso vā taṃ dhanaṃ cajitvā gacchatīti sabbathāpi khayagāmīyeva hoti, kiṃ tvaṃ maṃ tena dhanena nimantesi. <b>kiṃ bhariyāyā</b>ti bhariyāya kiṃ karissāmi, yā mayi ṭhiteyeva marissati. <b>jiṇṇenā</b>ti jarāya anuparitena anubhūtena. <b>abhibhuyyatī</b>ti abhibhaviyyati. <b>tatthā</b>ti tasmiṃ evaṃ jarāmaraṇadhamme lokasannivāse. <b>kā nandī</b>ti kā nāma tuṭṭhi. <b>khiḍḍā</b>ti kīḷā. <b>ratī</b>ti pañcakāmaguṇarati. <b>bandhanā</b>ti kāmabandhanā mutto asmi, mahārājāti jhānena vikkhambhitattā evamāha. <b>maccu me</b>ti mama maccu nappamajjati, niccaṃ mama vadhāya appamatoyevāti. yo ahaṃ evaṃ pajānāmi, tassa mama antakena adhipannassa vadhitassa kā nāma rati, kā dhanesanāti. <b>nicca</b>nti jātakālato paṭṭhāya sadā jarāmaraṇato bhayameva uppajjati. </p>
	<p class="paratype01"><b>ātapa</b>nti kusalakammavīriyaṃ. <b>kicca</b>nti kattabbaṃ. <b>ko jaññā maraṇaṃ suve</b>ti suve vā parasuve vā maraṇaṃ vā jīvitaṃ vā ko jāneyya. <b>saṅgara</b>nti saṅketaṃ. <b>mahāsenenā</b>ti pañcavīsatibhayabāttiṃsakammakaraṇachannavutirogappamukhādivasena puthusenena. <b>corā dhanassā</b>ti dhanatthāya jīvitaṃ cajantā corā dhanassa patthenti nāma, ahaṃ pana dhanapatthanāsaṅkhātā bandhanā mutto asmi, na me dhanenatthoti attho. <b>nivattassū</b>ti mama vacanena sammā nivattassu, rajjaṃ pahāya nekkhammaṃ paṭisaraṇaṃ katvā pabbajassu. yaṃ pana cintesi “imaṃ rajje patiṭṭhāpessāmī”ti, taṃ mā cintayi, nāhaṃ rajjena atthikoti. iti mahāsattassa dhammadesanā sahānusandhinā matthakaṃ pattā.</p>
	<p class="paratype03">taṃ sutvā rājānañca candādeviñca ādiṃ katvā soḷasasahassā orodhā ca amaccādayo ca sabbe pabbajitukāmā ahesuṃ. rājāpi nagare bheriṃ carāpesi “ye mama puttassa santike pabbajituṃ icchanti, te pabbajantū”ti . sabbesañca suvaṇṇakoṭṭhāgārādīnaṃ dvārāni vivarāpetvā “asukaṭṭhāne ca mahānidhikumbhiyo atthi, atthikā gaṇhantū”ti suvaṇṇapaṭṭe akkharāni likhāpetvā mahāthambhe bandhāpesi. te nāgarā yathāpasārite āpaṇe ca vivaṭadvārāni gehāni ca pahāya nagarato nikkhamitvā rañño santikaṃ āgamiṃsu. rājā mahājanena saddhiṃ mahāsattassa santike pabbaji. sakkadattiyaṃ tiyojanikaṃ assamapadaṃ paripuṇṇaṃ ahosi. mahāsatto paṇṇasālāyo vicāresi, majjhe ṭhitā paṇṇasālāyo itthīnaṃ dāpesi. kiṃkāraṇā? bhīrukajātikā etāti. purisānaṃ pana bahipaṇṇasālāyo dāpesi. tā sabbāpi paṇṇasālāyo vissakammadevaputtova māpesi. te ca phaladhararukkhe vissakammadevaputtoyeva attano iddhiyā māpesi. te sabbe vissakammena nimmitesu phaladhararukkhesu uposathadivase bhūmiyaṃ patitapatitāni phalāni gahetvā paribhuñjitvā samaṇadhammaṃ karonti. tesu yo kāmavitakkaṃ vā byāpādavitakkaṃ vā vihiṃsāvitakkaṃ vā vitakketi, tassa manaṃ jānitvā mahāsatto ākāse nisīditvā madhuradhammaṃ kathesi. te janā bodhisattassa madhuradhammaṃ sutvā ekaggacittā hutvā khippameva abhiññā ca samāpattiyo ca nibbattesuṃ.</p>
	<p class="paratype03">tadā eko sāmantarājā “kāsirājā kira bārāṇasinagarato nikkhamitvā vanaṃ pavisitvā pabbajito”ti sutvā “bārāṇasiṃ gaṇhissāmī”ti nagarā nikkhamitvā bārāṇasiṃ patvā nagaraṃ pavisitvā alaṅkatanagaraṃ disvā rājanivesanaṃ āruyha sattavidhaṃ vararatanaṃ oloketvā “kāsirañño imaṃ dhanaṃ nissāya ekena bhayena bhavitabban”ti cintento surāsoṇḍe pakkosāpetvā pucchi “tumhākaṃ rañño idha nagare bhayaṃ uppannaṃ atthī”ti? “natthi, devā”ti. “kiṃ kāraṇā”ti. “amhākaṃ rañño putto temiyakumāro ‘bārāṇasiṃ rajjaṃ na karissāmī’ti amūgopi mūgo viya hutvā imamhā nagarā nikkhamitvā vanaṃ pavisitvā isipabbajjaṃ pabbaji, tena kāraṇena amhākaṃ rājā mahājanena saddhiṃ imamhā nagarā nikkhamitvā temiyakumārassa santikaṃ gantvā pabbajito”ti ārocesuṃ. sāmantarājā tesaṃ vacanaṃ sutvā tussitvā “ahampi pabbajissāmī”ti cintetvā “tāta, tumhākaṃ rājā kataradvārena nikkhanto”ti pucchi. “deva, pācīnadvārenā”ti vutte attano parisāya saddhiṃ teneva pācīnadvārena nikkhamitvā nadītīrena pāyāsi.</p>
	<p class="paratype03">mahāsattopi tassa āgamanaṃ ñatvā vanantaraṃ āgantvā ākāse nisīditvā madhuradhammaṃ desesi. so parisāya saddhiṃ tassa santikeyeva pabbaji. evaṃ aparepi satta rājāno “bārāṇasinagaraṃ gaṇhissāmī”ti āgatā. tepi rājāno satta rajjāni chaḍḍetvā bodhisattassa santikeyeva pabbajiṃsu. hatthīpi araññahatthī jātā, assāpi araññāssā jātā, rathāpi araññeyeva vinaṭṭhā, bhaṇḍāgāresu kahāpaṇe assamapade vālukaṃ katvā vikiriṃsu. sabbepi abhiññāsamāpattiyo nibbattetvā jīvitapariyosāne brahmalokaparāyaṇā ahesuṃ. tiracchānagatā hatthiassāpi isigaṇe cittaṃ pasādetvā chakāmāvacaralokesu nibbattiṃsu.</p>
	<p class="paratype03">satthā imaṃ dhammadesanaṃ āharitvā saccāni pakāsetvā “na, bhikkhave, idāneva, pubbepi rajjaṃ pahāya nikkhantoyevā”ti vatvā jātakaṃ samodhānesi — “tadā chatte adhivatthā devadhītā uppalavaṇṇā ahosi, sunando sārathi sāriputto, mātāpitaro mahārājakulāni, sesaparisā buddhaparisā, mūgapakkhapaṇḍito pana ahameva sammāsambuddho ahosin”ti. </p>
	<p class="paratype06">mūgapakkhajātakavaṇṇanā paṭhamā. </p> 
</body>
</html>