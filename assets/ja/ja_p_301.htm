<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [295] 5. antajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>5. kumbhavaggo</h4>
	<h5>[295] 5. antajātakavaṇṇanā</h5>
	<p class="paratype03"><b>usabhasseva te khandho</b>ti idaṃ satthā jetavane viharanto teyeva dve jane ārabbha kathesi. paccuppannavatthu purimasadisameva.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ gāmūpacāre eraṇḍarukkhadevatā hutvā nibbatti. tadā ekasmiṃ gāmake mataṃ jaraggavaṃ nikkaḍḍhitvā gāmadvāre eraṇḍavane chaḍḍesuṃ. eko siṅgālo āgantvā tassa maṃsaṃ khādi. eko kāko āgantvā eraṇḍe nilīno taṃ disvā “yaṃnūnāhaṃ etassa abhūtaguṇakathaṃ kathetvā maṃsaṃ khādeyyan”ti cintetvā paṭhamaṃ gāthamāha — </p>
	<p class="paratype40">133<b>.</b> </p>
	<p class="paratype21">“usabhasseva te khandho, sīhasseva vijambhitaṃ. </p>
	<p class="paratype22">migarāja namo tyatthu, api kiñci labhāmase”ti. </p>
	<p class="paratype25">tattha <b>namo tyatthū</b>ti namo te atthu.</p>
	<p class="paratype03">taṃ sutvā siṅgālo dutiyaṃ gāthamāha — </p>
	<p class="paratype40">134<b>.</b> </p>
	<p class="paratype21">“kulaputtova jānāti, kulaputtaṃ pasaṃsituṃ. </p>
	<p class="paratype22">mayūragīvasaṅkāsa, ito pariyāhi vāyasā”ti.</p>
	<p class="paratype03">tattha <b>ito pariyāhī</b>ti eraṇḍato otaritvā ito yenāhaṃ, tenāgantvā maṃsaṃ khādāti vadati.</p>
	<p class="paratype03">taṃ tesaṃ kiriyaṃ disvā rukkhadevatā tatiyaṃ gāthamāha — </p>
	<p class="paratype40">135<b>.</b> </p>
	<p class="paratype21">“migānaṃ siṅgālo anto, pakkhīnaṃ pana vāyaso. </p>
	<p class="paratype22">eraṇḍo anto rukkhānaṃ, tayo antā samāgatā”ti.</p>
	<p class="paratype03">tattha <b>anto</b>ti hīno lāmako.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā siṅgālo devadatto ahosi, kāko kokāliko, rukkhadevatā pana ahameva ahosin”ti. </p>
	<p class="paratype06">antajātakavaṇṇanā pañcamā. </p> 
</body>
</html>