<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [245] 5. mūlapariyāyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>10. siṅgālavaggo</h4>
	<h5>[245] 5. mūlapariyāyajātakavaṇṇanā</h5>
	<p class="paratype03"><b>kālo ghasati bhūtānī</b>ti idaṃ satthā ukkaṭṭhaṃ nissāya subhagavane viharanto mūlapariyāyasuttantaṃ ārabbha kathesi. tadā kira pañcasatā brāhmaṇā tiṇṇaṃ vedānaṃ pāragū sāsane pabbajitvā tīṇi piṭakāni uggaṇhitvā mānamadamattā hutvā “sammāsambuddhopi tīṇeva piṭakāni jānāti, mayampi tāni jānāma, evaṃ sante kiṃ tassa amhehi nānākaraṇan”ti buddhupaṭṭhānaṃ na gacchanti, paṭipakkhā hutvā caranti.</p>
	<p class="paratype03">athekadivasaṃ satthā tesu āgantvā attano santike nisinnesu aṭṭhahi bhūmīhi paṭimaṇḍetvā mūlapariyāyasuttantaṃ kathesi, te na kiñci sallakkhesuṃ. atha nesaṃ etadahosi — “mayaṃ amhehi sadisā paṇḍitā natthī’ti mānaṃ karoma, idāni pana na kiñci jānāma, buddhehi sadiso paṇḍito nāma natthi, aho buddhaguṇā nāmā”ti. te tato paṭṭhāya nihatamānā hutvā uddhaṭadāṭhā viya sappā nibbisevanā jātā. satthā ukkaṭṭhāyaṃ yathābhirantaṃ viharitvā vesāliṃ gantvā gotamakacetiye gotamakasuttantaṃ nāma kathesi, dasasahassilokadhātu kampi, taṃ sutvā te bhikkhū arahattaṃ pāpuṇiṃsu. mūlapariyāyasuttantapariyosāne pana satthari ukkaṭṭhāyaṃ viharanteyeva bhikkhū dhammasabhāyaṃ kathaṃ samuṭṭhāpesuṃ — “āvuso, aho buddhānaṃ ānubhāvo, te nāma brāhmaṇapabbajitā tathā mānamadamattā bhagavatā mūlapariyāyadesanāya nihatamānā katā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepāhaṃ ime evaṃ mānapaggahitasire vicarante nihatamāne akāsiṃyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto tiṇṇaṃ vedānaṃ pāragū disāpāmokkho ācariyo hutvā pañca māṇavakasatāni mante vācesi. te pañcasatāpi niṭṭhitasippā sippe anuyogaṃ datvā “yattakaṃ mayaṃ jānāma, ācariyopi tattakameva, viseso natthī”ti mānatthaddhā hutvā ācariyassa santikaṃ na gacchanti, vattapaṭivattaṃ na karonti. te ekadivasaṃ ācariye badarirukkhamūle nisinne taṃ vambhetukāmā badarirukkhaṃ nakhena ākoṭetvā “nissārovāyaṃ rukkho”ti āhaṃsu. bodhisatto attano vambhanabhāvaṃ ñatvā antevāsike “ekaṃ vo pañhaṃ pucchissāmī”ti āha. te haṭṭhatuṭṭhā “vadetha, kathessāmā”ti. ācariyo pañhaṃ pucchanto paṭhamaṃ gāthamāha — </p>
	<p class="paratype40">190<b>.</b> </p>
	<p class="paratype21">“kālo ghasati bhūtāni, sabbāneva sahattanā. </p>
	<p class="paratype22">yo ca kālaghaso bhūto, sa bhūtapacaniṃ pacī”ti.</p>
	<p class="paratype03">tattha <b>kālo</b>ti purebhattakālopi pacchābhattakālopīti evamādi. <b>bhūtānī</b>ti sattādhivacanametaṃ, na kālo bhūtānaṃ cammamaṃsādīni luñcitvā khādati, apica kho nesaṃ āyuvaṇṇabalāni khepento yobbaññaṃ maddanto ārogyaṃ vināsento ghasati khādatīti vuccati. evaṃ ghasanto ca na kiñci vajjeti, <b>sabbāneva ghasati</b>. na kevalañca bhūtāneva, apica kho <b>sahattanā</b> attānampi ghasati, purebhattakālo pacchābhattakālaṃ na pāpuṇāti. esa nayo pacchābhattakālādīsu. <b>yo ca kālaghaso bhūto</b>ti khīṇāsavassetaṃ adhivacanaṃ . so hi ariyamaggena āyatiṃ paṭisandhikālaṃ khepetvā khāditvā ṭhitattā “kālaghaso bhūto”ti vuccati . <b>sa bhūtapacaniṃ pacī</b>ti so yāyaṃ taṇhā apāyesu bhūte pacati, taṃ ñāṇagginā paci dahi bhasmamakāsi, tena “bhūtapacaniṃ pacī”ti vuccati. “pajanin”tipi pāṭho, janikaṃ nibbattakinti attho.</p>
	<p class="paratype03">imaṃ pañhaṃ sutvā māṇavesu ekopi jānituṃ samattho nāma nāhosi. atha ne bodhisatto “mā kho tumhe ‘ayaṃ pañho tīsu vedesu atthī’ti saññaṃ akattha, tumhe ‘yamahaṃ jānāmi, taṃ sabbaṃ jānāmā’ti maññamānā maṃ badarirukkhasadisaṃ karotha, mama tumhehi aññātassa bahuno jānanabhāvaṃ na jānātha, gacchatha sattame divase kālaṃ dammi, ettakena kālena imaṃ pañhaṃ cintethā”ti. te bodhisattaṃ vanditvā attano attano vasanaṭṭhānaṃ gantvā sattāhaṃ cintetvāpi pañhassa neva antaṃ, na koṭiṃ passiṃsu. te sattamadivase ācariyassa santikaṃ gantvā vanditvā nisīditvā “kiṃ, bhadramukhā, jānittha pañhan”ti vutte “na jānāmā”ti vadiṃsu. atha bodhisatto te garahamāno dutiyaṃ gāthamāha — </p>
	<p class="paratype40">191<b>.</b> </p>
	<p class="paratype21">“bahūni narasīsāni, lomasāni brahāni ca. </p>
	<p class="paratype22">gīvāsu paṭimukkāni, kocidevettha kaṇṇavā”ti.</p>
	<p class="paratype03">tassattho — bahūni narānaṃ sīsāni dissanti, sabbāni ca tāni lomasāni, sabbāni mahantāni gīvāsuyeva ṭhapitāni, na tālaphalaṃ viya hatthena gahitāni, natthi tesaṃ imehi dhammehi nānākaraṇaṃ. ettha pana kocideva kaṇṇavāti attānaṃ sandhāyāha. <b>kaṇṇavā</b>ti paññavā, kaṇṇachiddaṃ pana na kassaci natthi. iti te māṇavake “kaṇṇachiddamattameva tumhākaṃ bālānaṃ atthi, na paññā”ti garahitvā pañhaṃ vissajjesi. te sutvā — “aho ācariyā nāma mahantā”ti khamāpetvā nihatamānā bodhisattaṃ upaṭṭhahiṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā pañcasatā māṇavakā ime bhikkhū ahesuṃ, ācariyo pana ahameva ahosin”ti. </p>
	<p class="paratype06">mūlapariyāyajātakavaṇṇanā pañcamā. </p> 
</body>
</html>