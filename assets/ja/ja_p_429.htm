<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [423] 7. indriyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>8. aṭṭhakanipāto</h3>
	<h4>[423] 7. indriyajātakavaṇṇanā</h4>
	<p class="paratype03"><b>yo</b> <b>indriyāna</b>nti idaṃ satthā jetavane viharanto purāṇadutiyikāpalobhanaṃ ārabbha kathesi. sāvatthiyaṃ kireko kulaputto satthu dhammadesanaṃ sutvā “na sakkā agāramajjhe vasantena ekantaparipuṇṇaṃ ekantaparisuddhaṃ brahmacariyaṃ carituṃ, niyyānikasāsane pabbajitvā dukkhassantaṃ karissāmī”ti ghare vibhavaṃ puttadārassa niyyādetvā nikkhamitvā satthāraṃ pabbajjaṃ yāci. satthāpissa pabbajjaṃ dāpesi. tassa ācariyupajjhāyehi saddhiṃ piṇḍāya carato navakattā ceva bhikkhūnaṃ bahubhāvena ca kulaghare vā āsanasālāya vā āsanaṃ na pāpuṇāti, saṅghanavakānaṃ koṭiyaṃ pīṭhakaṃ vā phalakaṃ vā pāpuṇāti. āhāropi uḷuṅkapiṭṭhena ghaṭṭitā bhinnasitthakayāgu vā pūtisukkhakhajjakaṃ vā jhāmasukkhakūro vā pāpuṇāti, yāpanapamāṇaṃ na hoti. so attanā laddhaṃ gahetvā purāṇadutiyikāya santikaṃ gacchati. athassa sā pattaṃ gahetvā vanditvā pattato bhattaṃ nīharitvā susampāditāni yāgubhattasūpabyañjanāni deti. mahallako rasataṇhāya bajjhitvā purāṇadutiyikaṃ jahituṃ na sakkoti. sā cintesi “baddho nu kho, noti vīmaṃsissāmi nan”ti.</p>
	<p class="paratype03">athekadivasaṃ janapadamanussaṃ setamattikāya nhāpetvā gehe nisīdāpetvā aññepissa katipaye parivāramanusse āṇāpetvā thokathokaṃ pānabhojanaṃ dāpesi. te khādantā bhuñjantā nisīdiṃsu. gehadvāre ca cakkesu goṇe bandhāpetvā ekaṃ sakaṭampi ṭhapāpesi, sayaṃ pana piṭṭhigabbhe nisīditvā pūve paci. mahallako āgantvā dvāre aṭṭhāsi. taṃ disvā eko mahallakapuriso “ayye, eko thero dvāre ṭhito”ti āha. “vanditvā aticchāpehī”ti. so “aticchatha, bhante”ti punappunaṃ kathetvāpi taṃ agacchantaṃ disvā “ayye, thero na gacchatī”ti āha. sā āgantvā sāṇiṃ ukkhipitvā oloketvā “ambho ayaṃ mama dārakapitā”ti vatvā nikkhamitvā pattaṃ gahetvā gehaṃ pavesetvā parivisitvā bhojanapariyosāne vanditvā “bhante, tumhe idheva parinibbāyatha, mayaṃ ettakaṃ kālaṃ aññaṃ kulaṃ na gaṇhimha, asāmike pana ghare gharāvāso na saṇṭhāti, mayaṃ aññaṃ kulaṃ gaṇhāma, dūraṃ janapadaṃ gacchissāma, tumhe appamattā hotha, sace me doso atthi, khamathā”ti āha. mahallakassa hadayaphālanakālo viya ahosi. atha naṃ “ahaṃ taṃ jahituṃ na sakkomi, mā gaccha, vibbhamissāmi, asukaṭṭhāne me sāṭakaṃ pesehi, pattacīvaraṃ paṭicchāpetvā āgacchissāmī”ti āha. sā “sādhū”ti sampaṭicchi. mahallako vihāraṃ gantvā ācariyupajjhāye pattacīvaraṃ paṭicchāpento “kasmā, āvuso, evaṃ karosī”ti vutto “purāṇadutiyikaṃ jahituṃ na sakkomi vibbhamissāmī”ti āha. atha naṃ te anicchantaññeva satthu santikaṃ netvā “kiṃ, bhikkhave, imaṃ anicchantaññeva ānayitthā”ti vutte “bhante, ayaṃ ukkaṇṭhitvā vibbhamitukāmo”ti vadiṃsu. atha naṃ satthā “saccaṃ kira tvaṃ bhikkhu ukkaṇṭhitosī”ti pucchi. “saccaṃ, bhante”ti. “ko taṃ ukkaṇṭhāpesī”ti? “purāṇadutiyikā bhante”ti vutte “bhikkhu na idāneva sā itthī tuyhaṃ anatthakārikā, pubbepi tvaṃ taṃ nissāya catūhi jhānehi parihīno mahādukkhaṃ patvā maṃ nissāya tamhā dukkhā muccitvā naṭṭhajjhānaṃ paṭilabhī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa purohitaṃ paṭicca tassa brāhmaṇiyā kucchimhi nibbatti. jātadivase cassa sakalanagare āvudhāni pajjaliṃsu, tenassa “jotipālakumāro”ti nāmaṃ kariṃsu. so vayappatto takkasilāyaṃ sabbasippāni uggaṇhitvā rañño sippaṃ dassetvā issariyaṃ pahāya kañci ajānāpetvā aggadvārena nikkhamitvā araññaṃ pavisitvā sakkadattiye kaviṭṭhakāssame isipabbajjaṃ pabbajitvā jhānābhiññāyo nibbattesi. taṃ tattha vasantaṃ anekāni isisatāni parivāresuṃ, mahāsamāgamo ahosi. so sarabhaṅgasatthā nāma ahosi, tassa satta antevāsikajeṭṭhakā ahesuṃ. tesu sālissaro nāma isi kaviṭṭhakāssamā nikkhamitvā suraṭṭhajanapade puratthimajanapade sātodikāya nāma nadiyā tīre anekasahassaisiparivāro vasi. meṇḍissaro nāma isi pajjotakapañcālarañño vijite kalabbacūḷakaṃ nāma nigamaṃ nissāya anekasahassaisiparivāro vasi. pabbato nāma isi ekaṃ aṭavijanapadaṃ nissāya anekasahassaisiparivāro vasi. kāḷadevilo nāma isi avantidakkhiṇāpathe ekagghanaselaṃ nissāya anekasahassaisiparivāro vasi. kisavaccho nāma isi ekakova daṇḍakirañño kumbhavatīnagaraṃ nissāya uyyāne vasi. anupiyatāpaso pana bodhisattassa upaṭṭhāko tassa santike vasi. nārado nāma isi kāḷadevilassa kaniṭṭho majjhimadese ārañjaragirimhi pabbatajālantare ekakova ekasmiṃ guhāleṇe vasi.</p>
	<p class="paratype03">ārañjaragirino nāma avidūre eko ākiṇṇamanusso nigamo atthi, tesaṃ antare mahatī nadī atthi, taṃ nadiṃ bahū manussā otaranti. uttamarūpadharā vaṇṇadāsiyopi purise palobhayamānā tassā nadiyā tīre nisīdanti. nāradatāpaso tāsu ekaṃ disvā paṭibaddhacitto hutvā jhānaṃ antaradhāpetvā nirāhāro parisussanto kilesavasaṃ gantvā sattāhaṃ vasitvā nipajji. athassa bhātā kāḷadevilo āvajjento taṃ kāraṇaṃ ñatvā ākāsenāgantvā leṇaṃ pāvisi. nārado taṃ disvā “kasmā bhavaṃ āgatosī”ti āha. “bhavaṃ ‘akallako’ti bhavantaṃ paṭijaggituṃ āgatomhī”ti. atha naṃ so “abhūtaṃ kathaṃ kathesi, alikaṃ tucchaṃ kathesī”ti musāvādena niggaṇhi. so “netaṃ pahātuṃ vaṭṭatī”ti sālissaraṃ ānesi, meṇḍissaraṃ ānesi, pabbatampi ānesi. itaropi te tayo musāvādena niggaṇhi. kāḷadevilo “sarabhaṅgasatthāraṃ ānessāmī”ti ākāsenāgantvā taṃ ānesi. so āgantvā taṃ disvā “indriyavasaṃ gato”ti ñatvā “kacci nārada, indriyānaṃ vasaṃ gato”ti pucchi. itarena taṃ sutvāva uṭṭhāya vanditvā “āma, ācariyā”ti vutte “nārada, indriyavasaṃ gatā nāma imasmiṃ attabhāve sussantā dukkhaṃ anubhavitvā dutiye attabhāve niraye nibbattantī”ti vatvā paṭhamaṃ gāthamāha — </p>
	<p class="paratype40">60<b>.</b> </p>
	<p class="paratype21">“yo indriyānaṃ kāmena, vasaṃ nārada gacchati. </p>
	<p class="paratype22">so pariccajjubho loke, jīvantova visussatī”ti.</p>
	<p class="paratype03">tattha <b>yo indriyāna</b>nti nārada, yo puriso rūpādīsu subhākāraṃ gahetvā kilesakāmavasena channaṃ indriyānaṃ vasaṃ gacchati. <b>pariccajjubho loke</b>ti so manussalokañca devalokañcāti ubholoke pariccajitvā nirayādīsu nibbattantīti attho. <b>jīvantova visussatī</b>ti jīvantoyeva attanā icchitaṃ kilesavatthuṃ alabhanto sokena visussati, mahādukkhaṃ pāpuṇātīti.</p>
	<p class="paratype03">taṃ sutvā nārado “ācariya, kāmasevanaṃ nāma sukhaṃ, evarūpaṃ sukhaṃ kiṃ sandhāya dukkhanti vadasī”ti pucchi. athassa sarabhaṅgo “tena hi suṇāhī”ti dutiyaṃ gāthamāha — </p>
	<p class="paratype40">61<b>.</b> </p>
	<p class="paratype21">“sukhassānantaraṃ dukkhaṃ, dukkhassānantaraṃ sukhaṃ. </p>
	<p class="paratype22">sosi patto sukhā dukkhaṃ, pāṭikaṅkha varaṃ sukhan”ti.</p>
	<p class="paratype03">tattha <b>sukhassānantara</b>nti kāmasukhassa anantaraṃ nirayadukkhaṃ. <b>dukkhassā</b>ti sīlarakkhaṇadukkhassa anantaraṃ dibbamānusakasukhañceva nibbānasukhañca. idaṃ vuttaṃ hoti — nārada, ime hi sattā kāmasevanasamaye kālaṃ katvā ekantadukkhe niraye nibbattanti, sīlaṃ rakkhantā vipassanāya kammaṃ karontā ca pana kilamanti, te dukkhena sīlaṃ rakkhitvā sīlabalena vuttappakāraṃ sukhaṃ labhanti, idaṃ dukkhaṃ sandhāyāhaṃ evaṃ vadāmīti. <b>sosi patto</b>ti so tvaṃ nārada, idāni jhānasukhaṃ nāsetvā tato sukhā mahantaṃ kāmanissitaṃ cetasikadukkhaṃ patto. <b>pāṭikaṅkhā</b>ti idaṃ kilesadukkhaṃ chaḍḍetvā puna tadeva varaṃ uttamaṃ jhānasukhaṃ iccha patthehīti.</p>
	<p class="paratype03">nārado “idaṃ ācariya, dukkhaṃ dussahaṃ, na taṃ adhivāsetuṃ sakkomī”ti āha. atha naṃ mahāsatto “nārada, dukkhaṃ nāma uppannaṃ adhivāsetabbamevā”ti vatvā tatiyaṃ gāthamāha — </p>
	<p class="paratype40">62<b>.</b> </p>
	<p class="paratype21">“kicchakāle kicchasaho, yo kicchaṃ nātivattati. </p>
	<p class="paratype22">sa kicchantaṃ sukhaṃ dhīro, yogaṃ samadhigacchatī”ti.</p>
	<p class="paratype03">tattha <b>nātivattatī</b>ti nānuvattati, ayameva vā pāṭho. idaṃ vuttaṃ hoti — nārada, yo kāyikacetasikadukkhasaṅkhātassa kicchassa uppannakāle appamatto tassa kicchassa haraṇūpāyaṃ karonto kicchasaho hutvā taṃ kicchaṃ nānuvattati, tassa vase avattitvā tehi tehi upāyehi taṃ kicchaṃ abhibhavati vināseti, so dhīro kicchassa antimasaṅkhātaṃ nirāmisasukhasaṅkhātaṃ jhānasukhaṃ adhigacchati, taṃ vā kicchantaṃ yogasukhaṃ adhigacchati, akilamantova pāpuṇātīti.</p>
	<p class="paratype03">so “ācariya, kāmasukhaṃ nāma uttamasukhaṃ, na taṃ jahituṃ sakkomī”ti āha. atha naṃ mahāsatto “nārada, dhammo nāma na kenaci kāraṇena nāsetabbo”ti vatvā catutthaṃ gāthamāha — </p>
	<p class="paratype40">63<b>.</b> </p>
	<p class="paratype21">“na heva kāmāna kāmā, nānatthā nātthakāraṇā. </p>
	<p class="paratype22">na katañca niraṅkatvā, dhammā cavitumarahasī”ti.</p>
	<p class="paratype03">tattha <b>kāmāna kāmā</b>ti kāmānaṃ kāmā, vatthukāmānaṃ patthanāyāti attho. <b>nānatthā nātthakāraṇā</b>ti na anatthato na atthakāraṇā. <b>na katañca niraṅkatvā</b>ti katañca nipphāditaṃ jhānaṃ niraṃkatvā. idaṃ vuttaṃ hoti — nārada, na heva vatthukāmapatthanāya dhammā cavitumarahasi, ekasmiṃ anatthe uppanne taṃ paṭihanitukāmo nānatthā na atthenapi kāraṇabhūtena dhammā cavitumarahasi, “asuko nāma me attho uppajjissatī”ti evampi atthakāraṇāpi na dhammā cavitumarahasi, kataṃ pana nipphāditaṃ jhānasukhaṃ niraṃkatvā vināsetvā neva dhammā cavitumarahasīsi.</p>
	<p class="paratype03">evaṃ sarabhaṅgena catūhi gāthāhi dhamme desite kāḷadevilo attano kaniṭṭhaṃ ovadanto pañcamaṃ gāthamāha — </p>
	<p class="paratype40">64<b>.</b> </p>
	<p class="paratype21">“dakkhaṃ gahapatī sādhu, saṃvibhajjañca bhojanaṃ. </p>
	<p class="paratype22">ahāso atthalābhesu, atthabyāpatti abyatho”ti.</p>
	<p class="paratype03">tattha <b>dakkhaṃ gahapatī</b>ti nārada gharāvāsaṃ vasantānaṃ gahapatīnaṃ bhoguppādanatthāya analasyachekakusalabhāvasaṅkhātaṃ dakkhaṃ nāma sādhu, dakkhabhāvo bhaddako. <b>saṃvibhajjañca bhojana</b>nti dukkhena uppāditabhogānaṃ dhammikasamaṇabrāhmaṇehi saddhiṃ saṃvibhajitvā paribhogakaraṇaṃ dutiyaṃ sādhu. <b>ahāso atthalābhesū</b>ti mahante issariye uppanne appamādavasena ahāso anuppilāvitattaṃ tatiyaṃ sādhu. <b>atthabyāpattī</b>ti yadā pana attano atthabyāpatti yasavināso hoti, tadā <b>abyatho</b> akilamanaṃ catutthaṃ sādhu, tasmā tvaṃ, nārada, “jhānaṃ me antarahitan”ti mā soci, sace indriyānaṃ vasaṃ na gamissasi, naṭṭhampi te jhānaṃ puna pākatikameva bhavissatīti.</p>
	<p class="paratype03">taṃ puna kāḷadevilena nāradassa ovaditabhāvaṃ ñatvā satthā abhisambuddho hutvā chaṭṭhaṃ gāthamāha — </p>
	<p class="paratype40">65<b>.</b> </p>
	<p class="paratype21">“ettāvatetaṃ paṇḍiccaṃ, api so devilo bravi. </p>
	<p class="paratype22">na yito kiñci pāpiyo, yo indriyānaṃ vasaṃ vaje”ti.</p>
	<p class="paratype03">tassattho — bhikkhave, ettakaṃ etaṃ paṇḍiccaṃ soyaṃ devilo abravi. yo pana kilesavasena indriyānaṃ vasaṃ vajati, ito añño pāpiyo natthīti.</p>
	<p class="paratype03">atha naṃ sarabhaṅgo āmantetvā “nārada, idaṃ tāva suṇa, yo hi paṭhamameva kattabbayuttakaṃ na karoti, so araññaṃ paviṭṭhamāṇavako viya socati paridevatī”ti vatvā atītaṃ āhari.</p>
	<p class="paratype03">atīte ekasmiṃ kāsinigame eko brāhmaṇamāṇavo abhirūpo ahosi thāmasampanno nāgabalo. so cintesi — “kiṃ me kasikammādīni katvā mātāpitūhi puṭṭhehi, kiṃ puttadārena, kiṃ dānādīhi puññehi katehi, kañci aposetvā kiñci puññaṃ akatvā araññaṃ pavisitvā mige māretvā attānaṃyeva posessāmī”ti? so pañcāvudhasannaddho himavantaṃ gantvā nānāmige vadhitvā khādanto antohimavante vidhavāya nāma nadiyā tīre giriparikkhittaṃ mahantaṃ pabbatajālaṃ patvā tattha mige vadhitvā aṅgāre pakkamaṃsaṃ khādanto vāsaṃ kappesi. so cintesi “ahaṃ sabbadā thāmasampanno na bhavissāmi, dubbalakāle araññe carituṃ na sakkhissāmi, idāneva nānāvaṇṇe mige pabbatajālaṃ pavesetvā dvāraṃ yojetvā araññaṃ anāhiṇḍantova yathāruciyā mige vadhitvā khādissāmī”ti tathā akāsi. athassa kāle atikkante taṃ kammaṃ matthakappattaṃ diṭṭhadhammavedanīyaṃ jātaṃ, attano hatthapādehi na labhi gantuṃ, aparāparaṃ parivattetuṃ nāsakkhi, neva kiñci khādanīyaṃ bhojanīyaṃ, na pānīyaṃ passi, sarīraṃ milāyi, manussapeto ahosi, gimhakāle pathavī viya sarīraṃ bhijjitvā rājiyo dassesi, so durūpo dussaṇṭhito mahādukkhaṃ anubhavi.</p>
	<p class="paratype03">evaṃ addhāne gate siviraṭṭhe sivirājā nāma “araññe aṅgārapakkamaṃsaṃ khādissāmī”ti amaccānaṃ rajjaṃ niyyādetvā pañcāvudhasannaddho araññaṃ pavisitvā mige vadhitvā maṃsaṃ khādamāno anupubbena taṃ padesaṃ patvā taṃ purisaṃ disvā bhītopi satiṃ upaṭṭhapetvā “kosi tvaṃ ambho purisā”ti pucchi. “sāmi, manussapeto ahaṃ, attano katakammassa phalaṃ anubhomi, tvaṃ pana kosī”ti? “sivirājāhamasmī”ti. “atha kasmā idhāgatosī”ti? “migamaṃsaṃ khādanatthāyā”ti. athassa so “ahampi mahārāja, imināva kāraṇena āgantvā manussapeto jāto”ti sabbaṃ vitthārena kathetvā attano dukkhitabhāvaṃ rañño ācikkhanto sesagāthā āha — </p>
	<p class="paratype40">66<b>.</b> </p>
	<p class="paratype21">“amittānaṃva hatthatthaṃ, sivi pappoti māmiva. </p>
	<p class="paratype27">kammaṃ vijjañca dakkheyyaṃ, vivāhaṃ sīlamaddavaṃ. </p>
	<p class="paratype22">ete ca yase hāpetvā, nibbatto sehi kammehi. </p>
	<p class="paratype40">67<b>.</b> </p>
	<p class="paratype21">“sohaṃ sahassajīnova, abandhu aparāyaṇo. </p>
	<p class="paratype22">ariyadhammā apakkanto, yathā peto tathevahaṃ. </p>
	<p class="paratype40">68<b>.</b> </p>
	<p class="paratype21">“sukhakāme dukkhāpetvā, āpannosmi padaṃ imaṃ. </p>
	<p class="paratype22">so sukhaṃ nādhigacchāmi, ṭhito bhāṇumatāmivā”ti.</p>
	<p class="paratype03">tattha <b>amittānaṃva hatthattha</b>nti amittānaṃ hatthe atthaṃ vināsaṃ viya. <b>sivī</b>ti rājānaṃ ālapati. <b>pappoti māmivā</b>ti mādiso pāpakammena pāpuṇāti, attanova kammena vināsaṃ pāpuṇātīti vuttaṃ hoti. <b>kamma</b>nti kasikammādibhedaṃ ājīvasādhakaṃ kiccaṃ. <b>vijja</b>nti nānappakārakaṃ hatthisippādikaṃ sippaṃ. <b>dakkheyya</b>nti nānappakārena bhoguppādanakosallaṃ. <b>vivāha</b>nti āvāhavivāhasambandhaṃ. <b>sīlamaddava</b>nti pañcavidhasīlañceva muduvacanaṃ hitakāmaṃ pāpanivāraṇaṃ kalyāṇamittatañca. so hi idha maddavoti adhippeto. <b>ete ca yase hāpetvā</b>ti ete ettake yasadāyake dhamme hāpetvā ca. <b>nibbatto sehi kammehī</b>ti attano kammehi nibbatto. idaṃ vuttaṃ hoti — ahaṃ, mahārāja, imasmiṃ loke issariyadāyakaṃ kattabbayuttakaṃ kammaṃ akatvā sippaṃ asikkhitvā upāyena bhoge anuppādetvā āvāhavivāhaṃ akatvā sīlaṃ arakkhitvā maṃ akiccaṃ karontaṃ pāpanivāraṇasamatthe kalyāṇamitte abhajitvā ime ettake yasadāyakattā “yase”ti saṅkhyaṃ gate lokappavattidhamme hāpetvā chaḍḍetvā imaṃ araññaṃ pavisitvā sayaṃ katehi pāpakammehi idāni manussapeto hutvā nibbattosmīti.</p>
	<p class="paratype03"><b>sahassajīnovā</b>ti sahassajīnapuriso viyāti attho. svāhaṃ sammā paṭipajjitvā bhoge uppādeyyaṃ, tehi anekasahassehi bhogehi jitotipi attho. <b>aparāyaṇo</b>ti asaraṇo, nippatiṭṭhoti attho. <b>ariyadhammā</b>ti sappurisadhammato. <b>yathā</b> <b>peto</b>ti yathā mato peto hutvā uppajjeyya, jīvamānoyeva tathā manussapeto jātosmīti attho. <b>sukhakāme dukkhāpetvā</b>ti sukhakāme satte dukkhāpetvā. “sukhakāmo”tipi pāṭho, sayaṃ sukhakāmo paraṃ dukkhāpetvāti attho. <b>āpannosmi padaṃ ima</b>nti evarūpaṃ koṭṭhāsaṃ pattosmi. pathantipi pāṭho, idaṃ dukkhassa pathabhūtaṃ attabhāvaṃ pattosmīti attho. <b>ṭhito bhāṇumatāmivā</b>ti bhāṇumā vuccati aggi, vītaccikaṅgārehi samantā parikiṇṇo viya sarīre uṭṭhitena mahādāhena dayhanto kāyikacetasikasukhaṃ na vindāmīti vadati.</p>
	<p class="paratype03">evañca pana vatvā “ahaṃ, mahārāja, sukhakāmo paraṃ dukkhāpetvā diṭṭheva dhamme manussapeto jāto, tasmā tvaṃ pāpaṃ mā kari, attano nagaraṃ gantvā dānādīni puññāni karohī”ti āha. rājā tathā katvā saggapuraṃ pūresi. sarabhaṅgasatthā imaṃ kāraṇaṃ āharitvā tāpasaṃ saññāpesi. so tassa dhammakathāya saṃvegaṃ paṭilabhitvā taṃ vanditvā khamāpetvā kasiṇaparikammaṃ katvā naṭṭhaṃ jhānaṃ paṭipākatikaṃ akāsi. sarabhaṅgo tassa tattha vasituṃ adatvā taṃ ādāya attano assamaṃ gato.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.</p>
	<p class="paratype03">tadā nārado ukkaṇṭhitabhikkhu ahosi, nagarasobhiṇī purāṇadutiyikā, sālissaro sāriputto, meṇḍissaro kassapo, pabbato anuruddho, kāḷadevilo kaccāyano, anupiyo ānando, kisavaccho mahāmoggallāno, sarabhaṅgo pana ahameva ahosinti. </p>
	<p class="paratype06">indriyajātakavaṇṇanā sattamā. </p> 
</body>
</html>