<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [348] 8. araññajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>5. cūḷakuṇālavaggo</h4>
	<h5>[348] 8. araññajātakavaṇṇanā</h5>
	<p class="paratype03"><b>araññā</b> <b>gāmamāgammā</b>ti idaṃ satthā jetavane viharanto thullakumārikāpalobhanaṃ ārabbha kathesi. vatthu <b>cūḷanāradakassapajātake</b> (jā. 1.13.40 ādayo) āvi bhavissati.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto takkasilāyaṃ uggahitasippo bhariyāya kālakatāya puttaṃ gahetvā isipabbajjaṃ pabbajitvā himavante vasanto puttaṃ assamapade ṭhapetvā phalāphalatthāya gacchati. tadā coresu paccantagāmaṃ paharitvā karamare gahetvā gacchantesu ekā kumārikā palāyitvā taṃ assamapadaṃ patvā tāpasakumāraṃ palobhetvā sīlavināsaṃ pāpetvā “ehi gacchāmā”ti āha. “pitā tāva me āgacchatu, taṃ passitvā gamissāmī”ti. “tena hi disvā āgacchā”ti nikkhamitvā antarāmagge nisīdi. tāpasakumāro pitari āgate paṭhamaṃ gāthamāha — </p>
	<p class="paratype40">185<b>.</b> </p>
	<p class="paratype21">“araññā gāmamāgamma, kiṃsīlaṃ kiṃvataṃ ahaṃ. </p>
	<p class="paratype22">purisaṃ tāta seveyyaṃ, taṃ me akkhāhi pucchito”ti.</p>
	<p class="paratype03">tattha <b>araññā gāmamāgammā</b>ti tāta ahaṃ ito araññato manussapathaṃ vasanatthāya gato vasanagāmaṃ patvā kiṃ karomīti.</p>
	<p class="paratype03">athassa pitā ovādaṃ dadanto tisso gāthā abhāsi — </p>
	<p class="paratype40">186<b>.</b> </p>
	<p class="paratype21">“yo taṃ vissāsaye tāta, vissāsañca khameyya te. </p>
	<p class="paratype22">sussūsī ca titikkhī ca, taṃ bhajehi ito gato. </p>
	<p class="paratype40">187<b>.</b> </p>
	<p class="paratype21">“yassa kāyena vācāya, manasā natthi dukkaṭaṃ. </p>
	<p class="paratype22">urasīva patiṭṭhāya, taṃ bhajehi ito gato. </p>
	<p class="paratype40">188<b>.</b> </p>
	<p class="paratype21">“haliddirāgaṃ kapicittaṃ, purisaṃ rāgavirāginaṃ. </p>
	<p class="paratype22">tādisaṃ tāta mā sevi, nimmanussampi ce siyā”ti.</p>
	<p class="paratype03">tattha <b>yo taṃ vissāsaye</b>ti yo puriso taṃ vissāseyya na parisaṅkeyya. <b>vissāsañca khameyya te</b>ti yo ca attani kayiramānaṃ tava vissāsaṃ patto nirāsaṅko taṃ khameyya. <b>sussūsī</b>ti yo ca tava vissāsavacanaṃ sotumicchati. <b>titikkhī</b>ti yo ca tayā kataṃ aparādhaṃ khamati. <b>taṃ bhajehī</b>ti taṃ purisaṃ bhajeyyāsi payirupāseyyāsi. <b>urasīva patiṭṭhāyā</b>ti yathā tassa urasi patiṭṭhāya vaḍḍhito orasaputto tvampi tādiso urasi patiṭṭhitaputto viya hutvā evarūpaṃ purisaṃ bhajeyyāsīti attho.</p>
	<p class="paratype03"><b>haliddirāga</b>nti haliddirāgasadisaṃ athiracittaṃ. <b>kapicitta</b>nti lahuparivattitāya makkaṭacittaṃ. <b>rāgavirāgina</b>nti muhutteneva rajjanavirajjanasabhāvaṃ. <b>nimmanussampi ce siyā</b>ti sacepi sakalaṃ jambudīpatalaṃ kāyaduccaritādivirahitassa manussassa abhāvena nimmanussaṃ siyā, tathāpi, tāta, tādisaṃ lahucittaṃ mā sevi, sabbampi manussapathaṃ vicinitvā heṭṭhā vuttaguṇasampannameva bhajeyyāsīti attho.</p>
	<p class="paratype03">taṃ sutvā tāpasakumāro “ahaṃ, tāta, imehi guṇehi samannāgataṃ purisaṃ kattha labhissāmi, na gacchāmi, tumhākaññeva santike vasissāmī”ti vatvā nivatti. athassa pitā kasiṇaparikammaṃ ācikkhi. ubhopi aparihīnajjhānā brahmalokaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā putto ca kumārikā ca eteyeva ahesuṃ, pitā tāpaso pana ahameva ahosin”ti. </p>
	<p class="paratype06">araññajātakavaṇṇanā aṭṭhamā. </p> 
</body>
</html>