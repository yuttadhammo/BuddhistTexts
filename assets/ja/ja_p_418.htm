<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [412] 7. koṭasimbalijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[412] 7. koṭasimbalijātakavaṇṇanā</h5>
	<p class="paratype03"><b>ahaṃ dasasataṃbyāma</b>nti idaṃ satthā jetavane viharanto kilesaniggahaṃ ārabbha kathesi. vatthu pana <b>pānīyajātake</b> (jā. 1.11.59 ādayo) āvi bhavissati. idhāpi satthā antokoṭisanthāre kāmavitakkābhibhūte pañcasate bhikkhū disvā bhikkhusaṅghaṃ sannipātāpetvā “bhikkhave, āsaṅkitabbayuttakaṃ nāma āsaṅkituṃ vaṭṭati, kilesā nāma vaḍḍhantā vane nigrodhādayo viya rukkhaṃ, purisaṃ bhañjanti, teneva pubbepi koṭasimbaliyaṃ nibbattadevatā ekaṃ sakuṇaṃ nigrodhabījāni khāditvā attano rukkhassa sākhantare vaccaṃ pātentaṃ disvā ‘ito me vimānassa vināso bhavissatī’ti bhayappattā ahosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto koṭasimbaliyaṃ rukkhadevatā hutvā nibbatti. atheko supaṇṇarājā diyaḍḍhayojanasatikaṃ attabhāvaṃ māpetvā pakkhavātehi mahāsamudde udakaṃ dvidhā katvā ekaṃ byāmasahassāyāmaṃ nāgarājānaṃ naṅguṭṭhe gahetvā mukhenassa gahitagocaraṃ chaḍḍāpetvā koṭasimbaliṃ sandhāya vanamatthakena pāyāsi. nāgarājā “olambento attānaṃ mocessāmī”ti nigrodharukkhe bhogaṃ pavesetvā nigrodhaṃ veṭhetvā gaṇhi. supaṇṇarañño mahābalatāya nāgarājassa ca mahāsarīratāya nigrodharukkho samugghāṭaṃ agamāsi. nāgarājā neva rukkhaṃ vissajjesi, supaṇṇarājā saddhiṃ nigrodharukkhena nāgarājānaṃ gahetvā koṭasimbaliṃ patvā nāgarājānaṃ khandhapiṭṭhe nipajjāpetvā udaramassa phāletvā nāgamedaṃ khāditvā sesakaḷevaraṃ samudde vissajjesi. tasmiṃ pana nigrodhe ekā sakuṇikā atthi, sā nigrodharukkhe vissaṭṭhe uppatitvā koṭasimbaliyā sākhantare nisīdi. rukkhadevatā taṃ disvā “ayaṃ sakuṇikā mama rukkhakkhandhe vaccaṃ pātessati, tato nigrodhagaccho vā pilakkhagaccho vā uṭṭhahitvā sakalarukkhaṃ ottharitvā gacchissati, atha me vimānaṃ nassissatī”ti bhītatasitā pavedhi. tassā pavedhantiyā koṭasimbalīpi yāva mūlā pavedhi. supaṇṇarājā taṃ pavedhamānaṃ disvā kāraṇaṃ pucchanto dve gāthā abhāsi — </p>
	<p class="paratype40">121<b>.</b> </p>
	<p class="paratype21">“ahaṃ dasasataṃbyāmaṃ, uragamādāya āgato. </p>
	<p class="paratype22">tañca mañca mahākāyaṃ, dhārayaṃ nappavedhasi. </p>
	<p class="paratype40">122<b>.</b> </p>
	<p class="paratype21">“athimaṃ khuddakaṃ pakkhiṃ, appamaṃsataraṃ mayā. </p>
	<p class="paratype22">dhārayaṃ byathasi bhītā, kamatthaṃ koṭasimbalī”ti.</p>
	<p class="paratype03">tattha <b>dasasataṃbyāma</b>nti sahassabyāmamattāyāmaṃ. <b>uragamādāya āgato</b>ti evaṃ mahantaṃ uragaṃ ādāya idha āgato. <b>tañca mañcā</b>ti tañca uragaṃ mañca. <b>dhāraya</b>nti dhārayamānā. <b>byathasī</b>ti kampasi. <b>kamattha</b>nti kiṃ atthaṃ, kena kāraṇenāti pucchati, kaṃ vā atthaṃ sampassamānātipi attho. <b>koṭasimbalī</b>ti rukkhanāmena devaputtaṃ ālapati. so hi simbalirukkho khandhasākhamahantatāya koṭasimbalināmaṃ labhati, tasmiṃ adhivatthadevaputtassapi tadeva nāmaṃ.</p>
	<p class="paratype03">athassa kāraṇaṃ kathento devaputto catasso gāthā abhāsi — </p>
	<p class="paratype40">123<b>.</b> </p>
	<p class="paratype21">“maṃsabhakkho tuvaṃ rāja, phalabhakkho ayaṃ dijo. </p>
	<p class="paratype27">ayaṃ nigrodhabījāni, pilakkhudumbarāni ca. </p>
	<p class="paratype22">assatthāni ca bhakkhitvā, khandhe me ohadissati. </p>
	<p class="paratype40">124<b>.</b> </p>
	<p class="paratype21">“te rukkhā saṃvirūhanti, mama passe nivātajā. </p>
	<p class="paratype22">te maṃ pariyonandhissanti, arukkhaṃ maṃ karissare. </p>
	<p class="paratype40">125<b>.</b> </p>
	<p class="paratype21">“santi aññepi rukkhā se, mūlino khandhino dumā. </p>
	<p class="paratype22">iminā sakuṇajātena, bījamāharitā hatā. </p>
	<p class="paratype40">126<b>.</b> </p>
	<p class="paratype21">“ajjhārūhābhivaḍḍhanti, brahantampi vanappatiṃ. </p>
	<p class="paratype22">tasmā rāja pavedhāmi, sampassaṃnāgataṃ bhayan”ti.</p>
	<p class="paratype03">tattha <b>ohadissatī</b>ti vaccaṃ pātessati. <b>te rukkhā</b>ti tehi bījehi jātā nigrodhādayo rukkhā. <b>saṃvirūhantī</b>ti saṃviruhissanti vaḍḍhissanti. <b>mama passe</b>ti mama sākhantarādīsu. <b>nivātajā</b>ti mama sākhāhi vātassa nivāritattā nivāte jātā. <b>te maṃ pariyonandhissantī</b>ti ete evaṃ vaḍḍhitā maṃ pariyonandhissantīti ayametthādhippāyo. <b>karissare</b>ti athevaṃ pariyonandhitvā maṃ arukkhameva karissanti sabbaso bhañjissanti. <b>rukkhā se</b>ti rukkhā. <b>mūlino khandhino</b>ti mūlasampannā ceva khandhasampannā ca. <b>dumā</b>ti rukkhavevacanameva. <b>bījamāharitā</b>ti bījaṃ āharitvā. <b>hatā</b>ti aññepi imasmiṃ vane rukkhā vināsitā santi. <b>ajjhārūhābhivaḍḍhantī</b>ti nigrodhādayo rukkhā ajjhārūhā hutvā mahantampi aññaṃ vanappatiṃ atikkamma vaḍḍhantīti dasseti. ettha pana vane pati, vanassa pati, vanappatīti tayopi pāṭhāyeva. <b>rājā</b>ti supaṇṇaṃ ālapati.</p>
	<p class="paratype03">rukkhadevatāya vacanaṃ sutvā supaṇṇo osānagāthamāha — </p>
	<p class="paratype40">127<b>.</b> </p>
	<p class="paratype21">“saṅkeyya saṅkitabbāni, rakkheyyānāgataṃ bhayaṃ. </p>
	<p class="paratype22">anāgatabhayā dhīro, ubho loke avekkhatī”ti.</p>
	<p class="paratype03">tattha <b>anāgataṃ bhaya</b>nti pāṇātipātādīhi viramanto diṭṭhadhammikampi samparāyikampi anāgataṃ bhayaṃ rakkhati nāma, pāpamitte veripuggale ca anupasaṅkamanto anāgatabhayaṃ rakkhati nāma. evaṃ anāgataṃ bhayaṃ rakkheyya. <b>anāgatabhayā</b>ti anāgatabhayakāraṇā taṃ bhayaṃ passanto dhīro idhalokañca paralokañca avekkhati oloketi nāma.</p>
	<p class="paratype03">evañca pana vatvā supaṇṇo attano ānubhāvena taṃ pakkhiṃ tamhā rukkhā palāpesi.</p>
	<p class="paratype03">satthā imaṃ dhammadesanaṃ āharitvā “āsaṅkitabbayuttakaṃ āsaṅkituṃ vaṭṭatī”ti vatvā saccāni pakāsetvā jātakaṃ samodhānesi, saccapariyosāne pañcasatā bhikkhū arahattaphale patiṭṭhahiṃsu.</p>
	<p class="paratype03">tadā supaṇṇarājā sāriputto ahosi, rukkhadevatā pana ahameva ahosinti. </p>
	<p class="paratype06">koṭasimbalijātakavaṇṇanā sattamā. </p> 
</body>
</html>