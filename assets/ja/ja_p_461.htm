<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [455] 1. mātuposakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>11. ekādasakanipāto</h3>
	<h4>[455] 1. mātuposakajātakavaṇṇanā</h4>
	<p class="paratype03"><b>tassa</b> <b>nāgassa vippavāsenā</b>ti idaṃ satthā jetavane viharanto mātuposakabhikkhuṃ ārabbha kathesi. paccuppannavatthu sāmajātakavatthusadisameva. satthā pana bhikkhū āmantetvā “mā bhikkhave, etaṃ bhikkhuṃ ujjhāyittha, porāṇakapaṇḍitā tiracchānayoniyaṃ nibbattāpi mātarā viyuttā sattāhaṃ nirāhāratāya sussamānā rājārahaṃ bhojanaṃ labhitvāpi ‘mātarā vinā na bhuñjissāmā’ti mātaraṃ disvāva gocaraṃ gaṇhiṃsū”ti vatvā tehi yācito atītamāhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantapadese hatthiyoniyaṃ nibbattitvā sabbaseto ahosi abhirūpo dassanīyo pāsādiko lakkhaṇasampanno asītihatthisahassaparivāro. so jarājiṇṇaṃ mātaraṃ posesi, mātā panassa andhā. so madhuramadhurāni phalāphalāni hatthīnaṃ datvā mātu santikaṃ pesesi. hatthī tassā adatvā attanāva khādanti. so pariggaṇhanto taṃ pavattiṃ ñatvā “yūthaṃ chaḍḍetvā mātarameva posessāmī”ti rattibhāge aññesaṃ hatthīnaṃ ajānantānaṃ mātaraṃ gahetvā caṇḍoraṇapabbatapādaṃ gantvā ekaṃ naḷiniṃ upanissāya ṭhitāya pabbataguhāyaṃ mātaraṃ ṭhapetvā posesi. atheko bārāṇasivāsī vanacarako maggamūḷho disaṃ vavatthapetuṃ asakkonto mahantena saddena paridevi. bodhisatto tassa saddaṃ sutvā “ayaṃ puriso anātho, na kho pana metaṃ patirūpaṃ, yaṃ esa mayi ṭhite idha vinasseyyā”ti tassa santikaṃ gantvā taṃ bhayena palāyantaṃ disvā “ambho purisa, natthi te maṃ nissāya bhayaṃ, mā palāyi, kasmā tvaṃ paridevanto vicarasī”ti pucchitvā “sāmi, ahaṃ maggamūḷho, ajja me sattamo divaso”ti vutte “bho purisa, mā bhāyi, ahaṃ taṃ manussapathe ṭhapessāmī”ti taṃ attano piṭṭhiyaṃ nisīdāpetvā araññā nīharitvā nivatti. sopi pāpo “nagaraṃ gantvā rañño ārocessāmī”ti rukkhasaññaṃ pabbatasaññaṃ karontova nikkhamitvā bārāṇasiṃ agamāsi.</p>
	<p class="paratype03">tasmiṃ kāle rañño maṅgalahatthī kālamakāsi. rājā “sace kenaci katthaci opavayhaṃ kātuṃ yuttarūpo hatthī diṭṭho atthi, so ācikkhatū”ti bheriṃ carāpesi. so puriso rājānaṃ upasaṅkamitvā “mayā, deva, tumhākaṃ opavayho bhavituṃ yuttarūpo sabbaseto sīlavā hatthirājā diṭṭho, ahaṃ maggaṃ dassessāmi, mayā saddhiṃ hatthācariye pesetvā taṃ gaṇhāpethā”ti āha. rājā “sādhū”ti “imaṃ maggadesakaṃ katvā araññaṃ gantvā iminā vuttaṃ hatthināgaṃ ānethā”ti tena saddhiṃ mahantena parivārena hatthācariyaṃ pesesi. so tena saddhiṃ gantvā bodhisattaṃ naḷiniṃ pavisitvā gocaraṃ gaṇhantaṃ passi. bodhisattopi hatthācariyaṃ disvā “idaṃ bhayaṃ na aññato uppannaṃ, tassa purisassa santikā uppannaṃ bhavissati, ahaṃ kho pana mahābalo hatthisahassampi viddhaṃsetuṃ samattho homi, kujjhitvā saraṭṭhakaṃ senāvāhanaṃ nāsetuṃ, sace pana kujjhissāmi, sīlaṃ me bhijjissati, tasmā ajja sattīhi koṭṭiyamānopi na kujjhissāmī”ti adhiṭṭhāya sīsaṃ nāmetvā niccalova aṭṭhāsi. hatthācariyo padumasaraṃ otaritvā tassa lakkhaṇasampattiṃ disvā “ehi puttā”ti rajatadāmasadisāya soṇḍāya gahetvā sattame divase bārāṇasiṃ pāpuṇi. bodhisattamātā pana putte anāgacchante “putto me rājarājamahāmattādīhi nīto bhavissati, idāni tassa vippavāsena ayaṃ vanasaṇḍo vaḍḍhissatī”ti paridevamānā dve gāthā abhāsi — </p>
	<p class="paratype40">1<b>.</b> </p>
	<p class="paratype21">“tassa nāgassa vippavāsena, virūḷho sallakī ca kuṭajā ca. </p>
	<p class="paratype22">kuruvindakaravīrā bhisasāmā ca, nivāte pupphitā ca kaṇikārā. </p>
	<p class="paratype40">2<b>.</b> </p>
	<p class="paratype21">“kocideva suvaṇṇakāyurā, nāgarājaṃ bharanti piṇḍena. </p>
	<p class="paratype22">yattha rājā rājakumāro vā, kavacamabhihessati achambhito”ti. </p>
	<p class="paratype01">tattha <b>virūḷhā</b>ti vaḍḍhitā nāma, natthettha saṃsayoti asaṃsayavasenevamāha. <b>sallakī ca kuṭajā cā</b>ti indasālarukkhā ca kuṭajarukkhā ca. <b>kuruvindakaravīrā bhisasāmā cā</b>ti kuruvindarukkhā ca karavīranāmakāni mahātiṇāni ca bhisāni ca sāmākāni cāti attho. ete ca sabbe idāni vaḍḍhissantīti paridevati. <b>nivāte</b>ti pabbatapāde. <b>pupphitā</b>ti mama puttena sākhaṃ bhañjitvā akhādiyamānā kaṇikārāpi pupphitā bhavissantīti vuttaṃ hoti. <b>kocidevā</b>ti katthacideva gāme vā nagare vā. <b>suvaṇṇakāyurā</b>ti suvaṇṇābharaṇā rājarājamahāmattā. <b>bharanti piṇḍenā</b>ti ajja mātuposakaṃ nāgarājaṃ rājārahassa bhojanassa suvaḍḍhitena piṇḍena posenti. <b>yatthā</b>ti yasmiṃ nāgarāje rājā nisīditvā. <b>kavacamabhihessatī</b>ti saṅgāmaṃ pavisitvā paccāmittānaṃ kavacaṃ abhihanissati bhindissati. idaṃ vuttaṃ hoti — “yattha mama putte nisinno rājā vā rājakumāro vā achambhito hutvā sapattānaṃ kavacaṃ hanissati, taṃ me puttaṃ nāgarājānaṃ suvaṇṇābharaṇā ajja piṇḍena bharantī”ti.</p>
	<p class="paratype03">hatthācariyopi antarāmaggeva rañño sāsanaṃ pesesi. taṃ sutvā rājā nagaraṃ alaṅkārāpesi. hatthācariyo bodhisattaṃ katagandhaparibhaṇḍaṃ alaṅkatapaṭiyattaṃ hatthisālaṃ netvā vicitrasāṇiyā parikkhipāpetvā rañño ārocāpesi. rājā nānaggarasabhojanaṃ ādāya gantvā bodhisattassa dāpesi. so “mātaraṃ vinā gocaraṃ na gaṇhissāmī”ti piṇḍaṃ na gaṇhi. atha naṃ yācanto rājā tatiyaṃ gāthamāha — </p>
	<p class="paratype40">3<b>.</b> </p>
	<p class="paratype21">“gaṇhāhi nāga kabaḷaṃ, mā nāga kisako bhava. </p>
	<p class="paratype22">bahūni rājakiccāni, tāni nāga karissasī”ti.</p>
	<p class="paratype03">taṃ sutvā bodhisatto catutthaṃ gāthamāha — </p>
	<p class="paratype40">4<b>.</b> </p>
	<p class="paratype21">“sā nūnasā kapaṇikā, andhā apariṇāyikā. </p>
	<p class="paratype22">khāṇuṃ pādena ghaṭṭeti, giriṃ caṇḍoraṇaṃ patī”ti.</p>
	<p class="paratype03">tattha <b>sā nūnasā</b>ti mahārāja, nūna sā esā. <b>kapaṇikā</b>ti puttaviyogena kapaṇā. <b>khāṇu</b>nti tattha tattha patitaṃ rukkhakaliṅgaraṃ. <b>ghaṭṭetī</b>ti paridevamānā tattha tattha pādena pothentī nūna pādena hanati . <b>giriṃ caṇḍoraṇaṃ patī</b>ti caṇḍoraṇapabbatābhimukhī, pabbatapāde paripphandamānāti attho.</p>
	<p class="paratype03">atha naṃ pucchanto rājā pañcamaṃ gāthamāha — </p>
	<p class="paratype40">5<b>.</b> </p>
	<p class="paratype21">“kā nu te sā mahānāga, andhā apariṇāyikā. </p>
	<p class="paratype22">khāṇuṃ pādena ghaṭṭeti, giriṃ caṇḍoraṇaṃ patī”ti. </p>
	<p class="paratype22"></p>
	<p class="paratype03">bodhisatto chaṭṭhaṃ gāthamāha — </p>
	<p class="paratype40">6<b>.</b> </p>
	<p class="paratype21">“mātā me sā mahārāja, andhā apariṇāyikā. </p>
	<p class="paratype22">khāṇuṃ pādena ghaṭṭeti, giriṃ caṇḍoraṇaṃ patī”ti.</p>
	<p class="paratype03">rājā chaṭṭhagāthāya tamatthaṃ sutvā muñcāpento sattamaṃ gāthamāha — </p>
	<p class="paratype40">7<b>.</b> </p>
	<p class="paratype21">“muñcathetaṃ mahānāgaṃ, yoyaṃ bharati mātaraṃ. </p>
	<p class="paratype22">sametu mātarā nāgo, saha sabbehi ñātibhī”ti. </p>
	<p class="paratype01">tattha <b>yoyaṃ bharatī</b>ti ayaṃ nāgo “ahaṃ, mahārāja, andhaṃ mātaraṃ posemi, mayā vinā mayhaṃ mātā jīvitakkhayaṃ pāpuṇissati, tāya vinā mayhaṃ issariyena attho natthi, ajja me mātu gocaraṃ alabhantiyā sattamo divaso”ti vadati, tasmā yo ayaṃ mātaraṃ bharati, etaṃ mahānāgaṃ khippaṃ muñcatha. <b>sabbehi ñātibhī</b>ti saddhiṃ esa mātarā sametu samāgacchatūti.</p>
	<p class="paratype03">aṭṭhamanavamā abhisambuddhagāthā honti — </p>
	<p class="paratype40">8<b>.</b> </p>
	<p class="paratype21">“mutto ca bandhanā nāgo, muttamādāya kuñjaro. </p>
	<p class="paratype22">muhuttaṃ assāsayitvā, agamā yena pabbato. </p>
	<p class="paratype40">9<b>.</b> </p>
	<p class="paratype21">“tato so naḷiniṃ gantvā, sītaṃ kuñjarasevitaṃ. </p>
	<p class="paratype22">soṇḍāyūdakamāhatvā, mātaraṃ abhisiñcathā”ti.</p>
	<p class="paratype03">so kira nāgo bandhanā mutto thokaṃ vissamitvā rañño dasarājadhammagāthāya dhammaṃ desetvā “appamatto hohi, mahārājā”ti ovādaṃ datvā mahājanena gandhamālādīhi pūjiyamāno nagarā nikkhamitvā tadaheva taṃ padumasaraṃ patvā “mama mātaraṃ gocaraṃ gāhāpetvāva sayaṃ gaṇhissāmī”ti bahuṃ bhisamuḷālaṃ ādāya soṇḍapūraṃ udakaṃ gahetvā guhāleṇato nikkhamitvā guhādvāre nisinnāya mātuyā santikaṃ gantvā sattāhaṃ nirāhāratāya mātu sarīrassa phassapaṭilābhatthaṃ upari udakaṃ siñci, tamatthaṃ āvikaronto satthā dve gāthā abhāsi. bodhisattassa mātāpi “devo vassatī”ti saññāya taṃ akkosantī dasamaṃ gāthamāha — </p>
	<p class="paratype40">10<b>.</b> </p>
	<p class="paratype21">“koyaṃ anariyo devo, akālenapi vassati. </p>
	<p class="paratype22">gato me atrajo putto, yo mayhaṃ paricārako”ti.</p>
	<p class="paratype03">tattha <b>atrajo</b>ti attato jāto.</p>
	<p class="paratype03">atha naṃ samassāsento bodhisatto ekādasamaṃ gāthamāha — </p>
	<p class="paratype40">11<b>.</b> </p>
	<p class="paratype21">“uṭṭhehi amma kiṃ sesi, āgato tyāhamatrajo. </p>
	<p class="paratype22">muttomhi kāsirājena, vedehena yasassinā”ti.</p>
	<p class="paratype03">tattha <b>āgato tyāha</b>nti āgato te ahaṃ. <b>vedehenā</b>ti ñāṇasampannena. <b>yasassinā</b>ti mahāparivārena tena raññā maṅgalahatthibhāvāya gahitopi ahaṃ mutto, idāni tava santikaṃ āgato uṭṭhehi gocaraṃ gaṇhāhīti.</p>
	<p class="paratype03">sā tuṭṭhamānasā rañño anumodanaṃ karontī osānagāthamāha — </p>
	<p class="paratype40">12<b>.</b> </p>
	<p class="paratype21">“ciraṃ jīvatu so rājā, kāsīnaṃ raṭṭhavaḍḍhano. </p>
	<p class="paratype22">yo me puttaṃ pamocesi, sadā vuddhāpacāyikan”ti.</p>
	<p class="paratype03">tadā rājā bodhisattassa guṇe pasīditvā naḷiniyā avidūre gāmaṃ māpetvā bodhisattassa ca mātu cassa nibaddhaṃ vattaṃ paṭṭhapesi. aparabhāge bodhisatto mātari kālakatāya tassā sarīraparihāraṃ katvā kāraṇḍakāssamapadaṃ nāma gato. tasmiṃ pana ṭhāne himavantato otaritvā pañcasatā isayo vasiṃsu, taṃ vattaṃ tesaṃ adāsi. rājā bodhisattassa samānarūpaṃ silāpaṭimaṃ kāretvā mahāsakkāraṃ pavattesi . sakalajambudīpavāsino anusaṃvaccharaṃ sannipatitvā hatthimahaṃ nāma kariṃsu.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakabhikkhu sotāpattiphale patiṭṭhahi. tadā rājā ānando ahosi, pāpapuriso devadatto, hatthācariyo sāriputto, mātā hatthinī mahāmāyā, mātuposakanāgo pana ahameva ahosinti. </p>
	<p class="paratype06">mātuposakajātakavaṇṇanā paṭhamā. </p> 
</body>
</html>