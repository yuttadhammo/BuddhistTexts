<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [184] 4. giridattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>4. asadisavaggo</h4>
	<h5>[184] 4. giridattajātakavaṇṇanā</h5>
	<p class="paratype03"><b>dūsito</b> <b>giridattenā</b>ti idaṃ satthā veḷuvane viharanto ekaṃ vipakkhaseviṃ bhikkhuṃ ārabbha kathesi. vatthu heṭṭhā <b>mahiḷāmukhajātake</b> (jā. 1.1.26) kathitameva. satthā pana “na, bhikkhave, ayaṃ bhikkhu idāneva vipakkhaṃ sevati, pubbepesa vipakkhasevakoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ sāmarājā rajjaṃ kāresi. tadā bodhisatto amaccakule nibbattitvā vayappatto tassa atthadhammānusāsako ahosi. rañño pana paṇḍavo nāma maṅgalasso, tassa giridatto nāma assabandho, so khañjo ahosi. asso mukharajjuke gahetvā taṃ purato purato gacchantaṃ disvā “maṃ esa sikkhāpetī”ti saññāya tassa anusikkhanto khañjo ahosi. tassa assassa khañjabhāvaṃ rañño ārocesuṃ, rājā vejje pesesi. te gantvā assassa sarīre rogaṃ apassantā “rogamassa na passāmā”ti rañño kathayiṃsu. rājā bodhisattaṃ pesesi — “gaccha vayassa, ettha kāraṇaṃ jānāhī”ti. so gantvā khañjāssabandhasaṃsaggena tassa khañjabhūtabhāvaṃ ñatvā rañño tamatthaṃ ārocetvā “saṃsaggadosena nāma evaṃ hotī”ti dassento paṭhamaṃ gāthamāha --- </p>
	<p class="paratype40">67<b>.</b> </p>
	<p class="paratype21">“dūsito giridattena, hayo sāmassa paṇḍavo. </p>
	<p class="paratype22">porāṇaṃ pakatiṃ hitvā, tassevānuvidhiyyatī”ti.</p>
	<p class="paratype03">tattha <b>hayo sāmassā</b>ti sāmassa rañño maṅgalasso. <b>porāṇaṃ pakatiṃ hitvā</b>ti attano porāṇapakatiṃ siṅgārabhāvaṃ pahāya. <b>anuvidhiyyatī</b>ti anusikkhati.</p>
	<p class="paratype03">atha naṃ rājā “idāni vayassa kiṃ kattabban”ti pucchi. bodhisatto “sundaraṃ assabandhaṃ labhitvā yathā porāṇo bhavissatī”ti vatvā dutiyaṃ gāthamāha — </p>
	<p class="paratype40">68<b>.</b> </p>
	<p class="paratype21">“sace ca tanujo poso, sikharākārakappito. </p>
	<p class="paratype27">ānane naṃ gahetvāna, maṇḍale parivattaye. </p>
	<p class="paratype22">khippameva pahantvāna, tassevānuvidhiyyatī”ti.</p>
	<p class="paratype03">tattha <b>tanujo</b>ti tassa anujo. anurūpaṃ jāto hi anujo, tassa anujo tanujo. idaṃ vuttaṃ hoti — sace hi, mahārāja, tassa siṅgārassa ācārasampannassa assassa anurūpaṃ jāto siṅgāro ācārasampanno poso. <b>sikharākārakappito</b>ti sikharena sundarena ākārena kappitakesamassu taṃ assaṃ ānane gahetvā assamaṇḍale parivatteyya, khippamevesa taṃ khañjabhāvaṃ pahāya “ayaṃ siṅgāro ācārasampanno assagopako maṃ sikkhāpetī”ti saññāya khippameva tassa anuvidhiyyati anusikkhissati, pakatibhāveyeva ṭhassatīti attho. rājā tathā kāresi, asso pakatibhāve patiṭṭhāsi. rājā “tiracchānānampi nāma āsayaṃ jānissatī”ti tuṭṭhacitto bodhisattassa mahantaṃ yasaṃ adāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā giridatto devadatto ahosi, asso vipakkhasevako bhikkhu, rājā ānando, amaccapaṇḍito pana ahameva ahosin”ti. </p>
	<p class="paratype06">giridattajātakavaṇṇanā catutthā. </p> 
</body>
</html>