<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [166] 6. upasāḷakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>2. santhavavaggo</h4>
	<h5>[166] 6. upasāḷakajātakavaṇṇanā</h5>
	<p class="paratype03"><b>upasāḷakanāmānī</b>ti idaṃ satthā veḷuvane viharanto ekaṃ upasāḷakaṃ nāma susānasuddhikaṃ brāhmaṇaṃ ārabbha kathesi. so kira aḍḍho ahosi mahaddhano, diṭṭhigatikattā pana dhuravihāre vasantānampi buddhānaṃ saṅgahaṃ nāma na akāsi. putto panassa paṇḍito ahosi ñāṇasampanno. so mahallakakāle puttaṃ āha — “mā kho maṃ, tāta, aññassa vasalassa jhāpitasusāne jhāpehi, ekasmiṃ pana anucchiṭṭhasusāneyeva maṃ jhāpeyyāsī”ti. “tāta, ahaṃ tumhākaṃ jhāpetabbayuttakaṃ ṭhānaṃ na jānāmi, sādhu vata maṃ ādāya gantvā ‘imasmiṃ ṭhāne maṃ jhāpeyyāsī’ti tumheva ācikkhathā”ti. brāhmaṇo “sādhu, tātā”ti taṃ ādāya nagarā nikkhamitvā gijjhakūṭamatthakaṃ abhiruhitvā “tāta, idaṃ aññassa vasalassa ajhāpitaṭṭhānaṃ, ettha maṃ jhāpeyyāsī”ti vatvā puttena saddhiṃ pabbatā otarituṃ ārabhi.</p>
	<p class="paratype03">satthā pana taṃ divasaṃ paccūsakāle bodhaneyyabandhave olokento tesaṃ pitāputtānaṃ sotāpattimaggassa upanissayaṃ addasa. tasmā maggaṃ gahetvā ṭhitaluddako viya pabbatapādaṃ gantvā tesaṃ pabbatamatthakā otarantānaṃ āgamayamāno nisīdi, te otarantā satthāraṃ addasaṃsu. satthā paṭisanthāraṃ karonto “kahaṃ gamissatha brāhmaṇā”ti pucchi. māṇavo tamatthaṃ ārocesi. satthā “tena hi ehi, tava pitarā ācikkhitaṭṭhānaṃ gacchāmā”ti ubho pitāputte gahetvā pabbatamatthakaṃ āruyha “kataraṃ ṭhānan”ti pucchi. māṇavo “imesaṃ tiṇṇaṃ pabbatānaṃ antaraṃ ācikkhi, bhante”ti āha. satthā “na kho, māṇava, tava pitā idāneva susānasuddhiko, pubbepi susānasuddhikova, na cesa idāneva ‘imasmiṃ ṭhāne maṃ jhāpeyyāsī’ti tava ācikkhati, pubbepi imasmiṃyeva ṭhāne attano jhāpitabhāvaṃ ācikkhī”ti vatvā tena yācito atītaṃ āhari.</p>
	<p class="paratype03">atīte imasmiññeva rājagahe ayameva upasāḷako brāhmaṇo ayamevassa putto ahosi. tadā bodhisatto magadharaṭṭhe brāhmaṇakule nibbattitvā paripuṇṇasippo isipabbajjaṃ pabbajitvā abhiññā ca samāpattiyo ca nibbattetvā jhānakīḷaṃ kīḷanto himavantapadese ciraṃ vasitvā loṇambilasevanatthāya gijjhakūṭe paṇṇasālāyaṃ vihāsi. tadā so brāhmaṇo imināva niyāmena puttaṃ vatvā puttena “tumheyeva me tathārūpaṃ ṭhānaṃ ācikkhathā”ti vutte “idameva ṭhānan”ti ācikkhitvā puttena saddhiṃ otaranto bodhisattaṃ disvā tassa santikaṃ upasaṅkami. bodhisatto imināva niyāmena pucchitvā māṇavassa vacanaṃ sutvā “ehi, tava pitarā ācikkhitaṭṭhānassa ucchiṭṭhabhāvaṃ vā anucchiṭṭhabhāvaṃ vā jānissāmā”ti tehi saddhiṃ pabbatamatthakaṃ āruyha “idaṃ tiṇṇaṃ pabbatānaṃ antaraṃ anucchiṭṭhaṭṭhānan”ti māṇavena vutte “māṇava, imasmiṃyeva ṭhāne jhāpitakānaṃ pamāṇaṃ natthi, taveva pitā imasmiṃyeva rājagahe brāhmaṇakuleyeva nibbattitvā upasāḷakoyeva nāma hutvā imasmiṃyeva pabbatantare cuddasa jātisahassāni jhāpito. pathaviyañhi ajhāpitaṭṭhānaṃ vā asusānaṭṭhānaṃ vā sīsānaṃ anivesitaṭṭhānaṃ vā laddhuṃ na sakkā”ti pubbenivāsañāṇena paricchinditvā imaṃ gāthādvayamāha — </p>
	<p class="paratype40">31<b>.</b> </p>
	<p class="paratype21">“upasāḷakanāmāni, sahassāni catuddasa. </p>
	<p class="paratype22">asmiṃ padese daḍḍhāni, natthi loke anāmataṃ. </p>
	<p class="paratype40">32<b>.</b> </p>
	<p class="paratype21">“yamhi saccañca dhammo ca, ahiṃsā saṃyamo damo. </p>
	<p class="paratype22">etaṃ ariyā sevanti, etaṃ loke anāmatan”ti.</p>
	<p class="paratype03">tattha <b>anāmata</b>nti mataṭṭhānaṃ. tañhi upacāravasena “amatan”ti vuccati, taṃ paṭisedhento “anāmatan”ti āha. “anamatan”tipi pāṭho, lokasmiñhi anamataṭṭhānaṃ asusānaṃ nāma natthīti attho. <b>yamhi saccañca dhammo cā</b>ti yasmiṃ puggale catusaccavatthukaṃ pubbabhāgasaccañāṇañca lokuttaradhammo ca atthi. <b>ahiṃsā</b>ti paresaṃ avihesā aviheṭhanā. <b>saṃyamo</b>ti sīlasaṃyamo. <b>damo</b>ti indriyadamanaṃ. idañca guṇajātaṃ yamhi puggale atthi, <b>etaṃ ariyā sevantī</b>ti, ariyā buddhā ca paccekabuddhā ca buddhasāvakā ca etaṃ ṭhānaṃ sevanti, evarūpaṃ puggalaṃ upasaṅkamanti bhajantīti attho. <b>etaṃ loke anāmata</b>nti etaṃ guṇajātaṃ loke amatabhāvasādhanato anāmataṃ nāma.</p>
	<p class="paratype03">evaṃ bodhisatto pitāputtānaṃ dhammaṃ desetvā cattāro brahmavihāre bhāvetvā brahmalokaparāyaṇo ahosi.</p>
	<p class="paratype03">satthā imaṃ dhammaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ubho pitāputtā sotāpattiphale patiṭṭhahiṃsu. “tadā pitāputtāva etarahi pitāputtā ahesuṃ, tāpaso pana ahameva ahosin”ti. </p>
	<p class="paratype06">upasāḷakajātakavaṇṇanā chaṭṭhā. </p> 
</body>
</html>