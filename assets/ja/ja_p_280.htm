<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [274] 4. lolajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>3. udapānavaggo</h4>
	<h5>[274] 4. lolajātakavaṇṇanā</h5>
	<p class="paratype03"><b>kāyaṃ balākā sikhinī</b>ti idaṃ satthā jetavane viharanto ekaṃ lolabhikkhuṃ ārabbha kathesi. tañhi dhammasabhaṃ ānītaṃ satthā “na tvaṃ bhikkhu idāneva lolo, pubbepi loloyeva, lolatāyeva ca jīvitakkhayaṃ patto, taṃ nissāya porāṇakapaṇḍitāpi attano vasanaṭṭhānā paribāhirā ahesun”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bārāṇasiseṭṭhino mahānase bhattakārako puññatthāya nīḷapacchiṃ ṭhapesi. tadā bodhisatto pārāvatayoniyaṃ nibbattitvā tattha vāsaṃ kappesi. atheko lolakāko mahānasamatthakena gacchanto nānappakāraṃ macchamaṃsavikatiṃ disvā pipāsābhibhūto “kaṃ nu kho nissāya sakkā bhaveyyaṃ okāsaṃ laddhun”ti cintetvā bodhisattaṃ disvā “imaṃ nissāya sakkā”ti sanniṭṭhānaṃ katvā tassa gocarāya araññagamanakāle piṭṭhito piṭṭhito anubandhi. atha naṃ bodhisatto “mayaṃ kho, kāka, aññagocarā, tvampi aññagocaro, kiṃ nu kho maṃ anubandhasī”ti āha. “tumhākaṃ, sāmi, kiriyā mayhaṃ ruccati, ahampi tumhehi samānagocaro hutvā tumhe upaṭṭhātuṃ icchāmī”ti. bodhisatto sampaṭicchi. so tena saddhiṃ gocarabhūmiyaṃ ekagocaraṃ caranto viya osakkitvā gomayarāsiṃ viddhaṃsetvā pāṇake khāditvā kucchipūraṃ katvā bodhisattaṃ upasaṅkamitvā “tumhe ettakaṃ kālaṃ caratheva, nanu bhojane nāma pamāṇaṃ ñātuṃ vaṭṭati, etha nātisāyameva gacchāmā”ti āha. bodhisatto taṃ ādāya vasanaṭṭhānaṃ agamāsi. bhattakārako “amhākaṃ pārāvato sahāyaṃ gahetvā āgato”ti kākassāpi ekaṃ thusapacchiṃ ṭhapesi. kākopi catūhapañcāhaṃ teneva nīhārena vasi.</p>
	<p class="paratype03">athekadivasaṃ seṭṭhino bahumacchamaṃsaṃ āhariyittha, kāko taṃ disvā lobhābhibhūto paccūsakālato paṭṭhāya nitthunanto nipajji. atha naṃ punadivase bodhisatto “ehi, samma, gocarāya pakkamissāmā”ti āha. “tumhe gacchatha, mayhaṃ ajiṇṇāsaṅkā atthī”ti. “samma, kākānaṃ ajīrako nāma natthi, dīpavaṭṭimattameva hi tumhākaṃ kucchiyaṃ thokaṃ tiṭṭhati, sesaṃ ajjhohaṭamattameva jīrati, mama vacanaṃ karohi, mā etaṃ macchamaṃsaṃ disvā evamakāsī”ti. “sāmi, kiṃ nāmetaṃ kathetha, ajiṇṇāsaṅkāva mayhan”ti. “tena hi appamatto hohī”ti taṃ ovaditvā bodhisatto pakkāmi.</p>
	<p class="paratype03">bhattakārakopi nānāmacchamaṃsavikatiyo sampādetvā sarīrato sedaṃ apanento mahānasadvāre aṭṭhāsi. kāko “ayaṃ idāni kālo maṃsaṃ khāditun”ti gantvā rasakaroṭimatthake nisīdi. bhattakārako “kirī”ti saddaṃ sutvā nivattitvā olokento kākaṃ disvā pavisitvā taṃ gahetvā sakalasarīralomaṃ luñcitvā matthake cūḷaṃ ṭhapetvā siṅgīveramaricādīni pisitvā takkena āloḷetvā “tvaṃ amhākaṃ seṭṭhino macchamaṃsaṃ ucchiṭṭhakaṃ karosī”ti sakalasarīramassa makkhetvā khipitvā nīḷapacchiyaṃ pātesi, balavavedanā uppajji. bodhisatto gocarabhūmito āgantvā taṃ nitthunantaṃ disvā davaṃ karonto paṭhamaṃ gāthamāha — </p>
	<p class="paratype40">70<b>.</b> </p>
	<p class="paratype21">“kāyaṃ balākā sikhinī, corī laṅghipitāmahā. </p>
	<p class="paratype22">oraṃ balāke āgaccha, caṇḍo me vāyaso sakhā”ti.</p>
	<p class="paratype03">tattha <b>kāyaṃ balākā sikhinī</b>ti taṃ kākaṃ tassa bahalatakkena makkhitasarīrasetavaṇṇattā matthake ca sikhāya ṭhapitattā “kā esā balākā sikhinī”ti pucchanto ālapati. <b>corī</b>ti kulassa ananuññāya kulagharaṃ, kākassa vā aruciyā pacchiṃ paviṭṭhattā “corī”ti vadati. <b>laṅghipitāmahā</b>ti laṅghī vuccati ākāse laṅghanato megho, balākā ca nāma meghasaddena gabbhaṃ gaṇhantīti meghasaddo balākānaṃ pitā, megho pitāmaho hoti. tenāha “laṅghipitāmahā”ti. <b>oraṃ balāke āgacchā</b>ti, ambho balāke, ito ehi. <b>caṇḍo me vā yaso sakhā</b>ti mayhaṃ sakhā pacchisāmiko vāyaso caṇḍo pharuso, so āgato taṃ disvā kaṇayasadisena tuṇḍena koṭṭetvā jīvitakkhayaṃ pāpeyya, tasmā yāva vāyaso nāgacchati, tāva pacchito otaritvā ito ehi, sīghaṃ palāyassūti vadati.</p>
	<p class="paratype03">taṃ sutvā kāko dutiyaṃ gāthamāha — </p>
	<p class="paratype40">71<b>.</b> </p>
	<p class="paratype21">“nāhaṃ balākā sikhinī, ahaṃ lolosmi vāyaso. </p>
	<p class="paratype22">akatvā vacanaṃ tuyhaṃ, passa lūnosmi āgato”ti.</p>
	<p class="paratype03">tattha <b>āgato</b>ti tvaṃ idāni gocarabhūmito āgato, maṃ lūnaṃ passāti attho.</p>
	<p class="paratype03">taṃ sutvā bodhisatto tatiyaṃ gāthamāha — </p>
	<p class="paratype40">72<b>.</b> </p>
	<p class="paratype21">“punapāpajjasī samma, sīlañhi tava tādisaṃ. </p>
	<p class="paratype22">na hi mānusakā bhogā, subhuñjā honti pakkhinā”ti.</p>
	<p class="paratype03">tattha <b>punapāpajjasī sammā</b>ti samma vāyasa, punapi tvaṃ evarūpaṃ dukkhaṃ paṭilabhissaseva, natthi te ettakena mokkho. kiṃkāraṇā? <b>sīlañhi tava tādisaṃ</b> pāpakaṃ, yasmā tava ācārasīlaṃ tādisaṃ dukkhādhigamasseva anurūpaṃ. <b>na hi mānusakā</b>ti manussā nāma mahāpuññā, tiracchānagatānaṃ tathārūpaṃ puññaṃ natthi, tasmā mānusakā bhogā tiracchānagatena pakkhinā na bhuñjīyantīti.</p>
	<p class="paratype03">evañca pana vatvā bodhisatto “ito dāni paṭṭhāya mayā ettha vasituṃ na sakkā”ti uppatitvā aññattha agamāsi. kākopi nitthunanto tattheva kālamakāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu anāgāmiphale patiṭṭhahi. “tadā lolakāko lolabhikkhu ahosi, pārāvato pana ahameva ahosin”ti. </p>
	<p class="paratype06">lolajātakavaṇṇanā catutthā. </p> 
</body>
</html>