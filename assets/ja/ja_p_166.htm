<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [160] 10. vinīlajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>1. daḷhavaggo</h4>
	<h5>[160] 10. vinīlajātakavaṇṇanā</h5>
	<p class="paratype03"><b>evameva nūna rājāna</b>nti idaṃ satthā veḷuvane viharanto devadattassa sugatālayaṃ ārabbha kathesi. devadatte hi gayāsīsagatānaṃ dvinnaṃ aggasāvakānaṃ sugatālayaṃ dassetvā nipanne ubhopi therā dhammaṃ desetvā attano nissitake ādāya veḷuvanaṃ agamiṃsu. te satthārā “sāriputta, devadatto tumhe disvā kiṃ akāsī”ti puṭṭhā “bhante, sugatālayaṃ dassetvā mahāvināsaṃ pāpuṇī”ti ārocesuṃ. satthā “na kho, sāriputta, devadatto idāneva mama anukiriyaṃ karonto vināsaṃ patto, pubbepi pāpuṇiyevā”ti vatvā therehi yācito atītaṃ āhari.</p>
	<p class="paratype03">atīte videharaṭṭhe mithilāyaṃ videharāje rajjaṃ kārente bodhisatto tassa aggamahesiyā kucchimhi nibbatti. so vayappatto takkasilāyaṃ sabbasippāni uggaṇhitvā pitu accayena rajje patiṭṭhāsi. tadā ekassa suvaṇṇahaṃsarājassa gocarabhūmiyaṃ kākiyā saddhiṃ saṃvāso ahosi. sā puttaṃ vijāyi. so neva mātupatirūpako ahosi, na pitu. athassa vinīlakadhātukattā “vinīlako”tveva nāmaṃ akaṃsu. haṃsarājā abhiṇhaṃ gantvā puttaṃ passati. apare panassa dve haṃsapotakā puttā ahesuṃ. te pitaraṃ abhiṇhaṃ manussapathaṃ gacchantaṃ disvā pucchiṃsu — “tāta, tumhe kasmā abhiṇhaṃ manussapathaṃ gacchathā”ti? “tātā, ekāya me kākiyā saddhiṃ saṃvāsamanvāya eko putto jāto, ‘vinīlako’tissa nāmaṃ, tamahaṃ daṭṭhuṃ gacchāmī”ti. “kahaṃ panete vasantī”ti? “videharaṭṭhe mithilāya avidūre asukasmiṃ nāma ṭhāne ekasmiṃ tālagge vasantī”ti. “tāta, manussapatho nāma sāsaṅko sappaṭibhayo, tumhe mā gacchatha, mayaṃ gantvā taṃ ānessāmā”ti dve haṃsapotakā pitarā ācikkhitasaññāya tattha gantvā taṃ vinīlakaṃ ekasmiṃ daṇḍake nisīdāpetvā mukhatuṇḍakena daṇḍakoṭiyaṃ ḍaṃsitvā mithilānagaramatthakena pāyiṃsu. tasmiṃ khaṇe videharājā sabbasetacatusindhavayuttarathavare nisīditvā nagaraṃ padakkhiṇaṃ karoti. vinīlako taṃ disvā cintesi — “mayhaṃ videharaññā kiṃ nānākāraṇaṃ, esa catusindhavayuttarathe nisīditvā nagaraṃ anusañcarati, ahaṃ pana haṃsayuttarathe nisīditvā gacchāmī”ti. so ākāsena gacchanto paṭhamaṃ gāthamāha — </p>
	<p class="paratype40">19<b>.</b> </p>
	<p class="paratype21">“evameva nūna rājānaṃ, vedehaṃ mithilaggahaṃ. </p>
	<p class="paratype22">assā vahanti ājaññā, yathā haṃsā vinīlakan”ti.</p>
	<p class="paratype03">tattha <b>evamevā</b>ti evaṃ eva, <b>nūnā</b>ti parivitakke nipāto. ekaṃsepi vaṭṭatiyeva. <b>vedeha</b>nti videharaṭṭhasāmikaṃ. <b>mithilaggaha</b>nti mithilagehaṃ, mithilāyaṃ gharaṃ pariggahetvā vasamānanti attho. <b>ājaññā</b>ti kāraṇākāraṇājānanakā. <b>yathā haṃsā vinīlaka</b>nti yathā ime haṃsā maṃ vinīlakaṃ vahanti, evameva vahantīti.</p>
	<p class="paratype03">haṃsapotakā tassa vacanaṃ sutvā kujjhitvā “idheva naṃ pātetvā gamissāmā”ti cittaṃ uppādetvāpi “evaṃ kate pitā no kiṃ vakkhatī”ti garahabhayena pitu santikaṃ netvā tena katakiriyaṃ pitu ācikkhiṃsu. atha naṃ pitā kujjhitvā “kiṃ tvaṃ mama puttehi adhikatarosi, yo mama putte abhibhavitvā rathe yuttasindhave viya karosi, attano pamāṇaṃ na jānāsi. imaṃ ṭhānaṃ tava agocaro, attano mātu vasanaṭṭhānameva gacchāhī”ti tajjetvā dutiyaṃ gāthamāha — </p>
	<p class="paratype40">20<b>.</b> </p>
	<p class="paratype21">“vinīla duggaṃ bhajasi, abhūmiṃ tāta sevasi. </p>
	<p class="paratype22">gāmantakāni sevassu, etaṃ mātālayaṃ tavā”ti.</p>
	<p class="paratype03">tattha <b>vinīlā</b>ti taṃ nāmenālapati. <b>duggaṃ bhajasī</b>ti imesaṃ vasena giriduggaṃ bhajasi. <b>abhūmiṃ, tāta, sevasī</b>ti, tāta, girivisamaṃ nāma tava abhūmi, taṃ sevasi upagacchasi. <b>etaṃ mātālayaṃ tavā</b>ti etaṃ gāmantaṃ ukkāraṭṭhānaṃ āmakasusānaṭṭhānañca tava mātu ālayaṃ gehaṃ vasanaṭṭhānaṃ, tattha gacchāhīti. evaṃ taṃ tajjetvā “gacchatha, naṃ mithilanagarassa ukkārabhūmiyaññeva otāretvā ethā”ti putte āṇāpesi, te tathā akaṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā vinīlako devadatto ahosi, dve haṃsapotakā dve aggasāvakā ahesuṃ, pitā ānando ahosi, videharājā pana ahameva ahosin”ti. </p>
	<p class="paratype06">vinīlajātakavaṇṇanā dasamā. </p>
	<p class="paratype06">daḷhavaggo paṭhamo.</p>
	<p class="paratype03">tassuddānaṃ — </p>
	<p class="paratype21">rājovādañca siṅgālaṃ, sūkaraṃ uragaṃ bhaggaṃ. </p>
	<p class="paratype22">alīnacittaguṇañca, suhanu moravinīlaṃ. </p> 
</body>
</html>