<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [269] 9. sujātajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>2. padumavaggo</h4>
	<h5>[269] 9. sujātajātakavaṇṇanā</h5>
	<p class="paratype03"><b>na hi vaṇṇena sampannā</b>ti idaṃ satthā jetavane viharanto anāthapiṇḍikassa suṇisaṃ dhanañcayaseṭṭhidhītaraṃ visākhāya kaniṭṭhabhaginiṃ sujātaṃ ārabbha kathesi. sā kira mahantena yasena anāthapiṇḍikassa gharaṃ pūrayamānā pāvisi, “mahākulassa dhītā ahan”ti mānathaddhā ahosi kodhanā caṇḍī pharusā, sassusasurasāmikavattāni na karoti, gehajanaṃ tajjentī paharantī carati. athekadivasaṃ satthā pañcahi bhikkhusatehi parivuto anāthapiṇḍikassa gehaṃ gantvā nisīdi. mahāseṭṭhi dhammaṃ suṇantova bhagavantaṃ upanisīdi, tasmiṃ khaṇe sujātā dāsakammakarehi saddhiṃ kalahaṃ karoti. satthā dhammakathaṃ ṭhapetvā “kiṃ saddo eso”ti āha. esā, bhante, kulasuṇhā agāravā, nevassā sassusasurasāmikavattaṃ atthi, assaddhā appasannā ahorattaṃ kalahaṃ kurumānā vicaratīti. tena hi naṃ pakkosathāti. sā āgantvā vanditvā ekamantaṃ aṭṭhāsi.</p>
	<p class="paratype03">atha naṃ satthā “sattimā, sujāte, purisassa bhariyā, tāsaṃ tvaṃ katarā”ti pucchi. “bhante, nāhaṃ saṃkhittena kathitassa atthaṃ ājānāmi, vitthārena me kathethā”ti. satthā “tena hi ohitasotā suṇohī”ti vatvā imā gāthā abhāsi — </p>
	<p class="paratype21">“paduṭṭhacittā ahitānukampinī, aññesu rattā atimaññate patiṃ, </p>
	<p class="paratype21">dhanena kītassa vadhāya ussukā. yā evarūpā purisassa bhariyā, </p>
	<p class="paratype22"><b>vadhakā ca bhariyā</b>ti ca sā pavuccati. [1] </p>
	<p class="paratype21">“yaṃ itthiyā vindati sāmiko dhanaṃ, sippaṃ vaṇijjañca kasiṃ adhiṭṭhahaṃ, </p>
	<p class="paratype27">appampi tassa apahātumicchati. yā evarūpā purisassa bhariyā, </p>
	<p class="paratype22">corī ca <b>bhariyā</b>ti ca sā pavuccati. [2] </p>
	<p class="paratype21">“akammakāmā alasā mahagghasā, pharusā ca caṇḍī ca duruttavādinī, </p>
	<p class="paratype27">uṭṭhāyakānaṃ abhibhuyya vattati. yā evarūpā purisassa bhariyā, </p>
	<p class="paratype22"><b>ayyā ca bhariyā</b>ti ca sā pavuccati. [3] </p>
	<p class="paratype21">“yā sabbadā hoti hitānukampinī, mātāva puttaṃ anurakkhate patiṃ, </p>
	<p class="paratype21">tato dhanaṃ sambhatamassa rakkhati. yā evarūpā purisassa bhariyā, </p>
	<p class="paratype22">mātā ca <b>bhariyā</b>ti ca sā pavuccati. [4] </p>
	<p class="paratype21">“yathāpi jeṭṭhā bhaginī kaniṭṭhakā, sagāravā hoti sakamhi sādhike, </p>
	<p class="paratype27">hirīmanā bhattu vasānuvattinī. yā evarūpā purisassa bhariyā, </p>
	<p class="paratype22"><b>bhaginī ca bhariyā</b>ti ca sā pavuccati. [5] </p>
	<p class="paratype21">“yācīdha disvāna patiṃ pamodati, sakhī sakhāraṃva cirassamāgataṃ, </p>
	<p class="paratype27">koleyyakā sīlavatī patibbatā. yā evarūpā purisassa bhariyā, </p>
	<p class="paratype22"><b>sakhī ca bhariyā</b>ti ca sā pavuccati. [6] </p>
	<p class="paratype21">“akkuddhasantā vadhadaṇḍatajjitā, aduṭṭhacittā patino titikkhati, </p>
	<p class="paratype27">akkodhanā bhattu vasānuvattinī. yā evarūpā purisassa bhariyā, </p>
	<p class="paratype22"><b>dāsī ca bhariyā</b>ti ca sā pavuccati”. (a. ni. 7.63). [7]</p>
	<p class="paratype03">imā kho, sujāte, purisassa satta bhariyā. tāsu vadhakasamā corīsamā ayyasamāti imā tisso niraye nibbattanti, itarā catasso nimmānaratidevaloke. </p>
	<p class="paratype21">“yācīdha bhariyā vadhakāti vuccati, corīti ayyāti ca yā pavuccati. </p>
	<p class="paratype22">dussīlarūpā pharusā anādarā, kāyassa bhedā nirayaṃ vajanti tā. </p>
	<p class="paratype21">“yācīdha mātā bhaginī sakhīti ca, dāsīti bhariyāti ca yā pavuccati. </p>
	<p class="paratype22">sīle ṭhitattā cirarattasaṃvutā, kāyassa bhedā sugatiṃ vajanti tā”ti. (a. ni. 7.63).</p>
	<p class="paratype03">evaṃ satthari imā satta bhariyā dassenteyeva sujātā sotāpattiphale patiṭṭhahi. “sujāte, tvaṃ imāsaṃ sattannaṃ bhariyānaṃ katarā”ti vutte “dāsisamā ahaṃ, bhante”ti vatvā tathāgataṃ vanditvā khamāpesi. iti satthā sujātaṃ gharasuṇhaṃ ekovādeneva dametvā katabhattakicco jetavanaṃ gantvā bhikkhusaṅghena vatte dassite gandhakuṭiṃ pāvisi. dhammasabhāyampi kho, bhikkhū, satthu guṇakathaṃ samuṭṭhāpesuṃ — “āvuso, ekovādeneva satthā sujātaṃ gharasuṇhaṃ dametvā sotāpattiphale patiṭṭhāpesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi mayā sujātā ekovādeneva damitā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchismiṃ nibbattitvā vayappatto takkasilāyaṃ sabbasippāni uggaṇhitvā pitu accayena rajje patiṭṭhāya dhammena samena rajjaṃ kāresi. tassa mātā kodhanā ahosi caṇḍā pharusā akkosikā paribhāsikā. so mātu ovādaṃ dātukāmopi “avatthukaṃ kathetuṃ na yuttan”ti tassā anusāsanatthaṃ ekaṃ upamaṃ olokento carati. athekadivasaṃ uyyānaṃ agamāsi, mātāpi puttena saddhiṃyeva agamāsi . atha antarāmagge kikī sakuṇo viravi, bodhisattaparisā taṃ saddaṃ sutvā kaṇṇe pidahitvā “ambho, caṇḍavāce pharusavāce mā saddamakāsī”ti āha. bodhisatte pana nāṭakaparivārite mātarā saddhiṃ uyyāne vicarante ekasmiṃ supupphitasālarukkhe nilīnā ekā kokilā madhurena sarena vassi. mahājano tassā saddena sammatto hutvā añjaliṃ paggahetvā “saṇhavāce sakhilavāce muduvāce vassa vassā”ti gīvaṃ ukkhipitvā ohitasoto olokento aṭṭhāsi.</p>
	<p class="paratype03">atha mahāsatto tāni dve kāraṇāni disvā “idāni mātaraṃ saññāpetuṃ sakkhissāmī”ti cintetvā “amma, antarāmagge kikīsaddaṃ sutvā mahājano ‘mā saddamakāsi, mā saddamakāsī’ti kaṇṇe pidahi, pharusavācā nāma na kassaci piyā”ti vatvā imā gāthā avoca — </p>
	<p class="paratype40">55<b>.</b> </p>
	<p class="paratype21">“na hi vaṇṇena sampannā, mañjukā piyadassanā. </p>
	<p class="paratype22">kharavācā piyā honti, asmiṃ loke paramhi ca. </p>
	<p class="paratype40">56<b>.</b> </p>
	<p class="paratype21">“nanu passasimaṃ kāḷiṃ, dubbaṇṇaṃ tilakāhataṃ. </p>
	<p class="paratype22">kokilaṃ saṇhabhāṇena, bahūnaṃ pāṇinaṃ piyaṃ. </p>
	<p class="paratype40">57<b>.</b> </p>
	<p class="paratype21">“tasmā sakhilavācassa, mantabhāṇī anuddhato. </p>
	<p class="paratype22">atthaṃ dhammañca dīpeti, madhuraṃ tassa bhāsitan”ti.</p>
	<p class="paratype03">tāsaṃ ayamattho — amma, ime sattā piyaṅgusāmādinā sarīravaṇṇena samannāgatā kathānigghosassa madhuratāya <b>mañjukā,</b> abhirūpatāya <b>piyadassanā</b> samānāpi antamaso mātāpitaropi akkosaparibhāsādivasena pavattāya kharavācāya samannāgatattā <b>kharavācā</b> imasmiñca parasmiñca loke piyā nāma na honti antarāmagge kharavācā kikī viya, saṇhabhāṇino pana maṭṭhāya madhurāya vācāya samannāgatā virūpāpi piyā honti. tena taṃ vadāmi — nanu passasi tvaṃ imaṃ kāḷiṃ dubbaṇṇaṃ sarīravaṇṇatopi kāḷatarehi tilakehi āhataṃ kokilaṃ, yā evaṃ dubbaṇṇā samānāpi saṇhabhāsanena bahūnaṃ piyā jātā. iti yasmā kharavāco satto loke mātāpitūnampi appiyo, tasmā bahujanassa piyabhāvaṃ icchanto poso sakhilavāco saṇhamaṭṭhamuduvāco assa. paññāsaṅkhātāya mantāya paricchinditvā vacanato <b>mantabhāṇī,</b> vinā uddhaccena pamāṇayuttasseva kathanato <b>anuddhato</b>. yo hi evarūpo puggalo pāḷiñca atthañca dīpeti, tassa bhāsitaṃ kāraṇasannissitaṃ katvā paraṃ anakkosetvā kathitatāya madhuranti.</p>
	<p class="paratype03">evaṃ bodhisatto imāhi tīhi gāthāhi mātu dhammaṃ desetvā mātaraṃ saññāpesi, sā tato paṭṭhāya ācārasampannā ahosi. bodhisattopi mātaraṃ ekovādena nibbisevanaṃ katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā bārāṇasirañño mātā sujātā ahosi, rājā pana ahameva ahosin”ti. </p>
	<p class="paratype06">sujātajātakavaṇṇanā navamā. </p> 
</body>
</html>