<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [237] 7. sāketajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[237] 7. sāketajātakavaṇṇanā</h5>
	<p class="paratype03"><b>ko</b> <b>nu kho bhagavā hetū</b>ti idaṃ satthā sāketaṃ upanissāya viharanto sāketaṃ brāhmaṇaṃ ārabbha kathesi. vatthu panettha atītampi paccuppannampi heṭṭhā ekakanipāte (jā. aṭṭha. 1.1ṣāketajātakavaṇṇanā) kathitameva. tathāgatassa pana vihāraṃ gatakāle bhikkhū “sineho nāmesa, bhante, kathaṃ patiṭṭhātī”ti pucchantā paṭhamaṃ gāthamāhaṃsu — </p>
	<p class="paratype40">173<b>.</b> </p>
	<p class="paratype21">“ko nu kho bhagavā hetu, ekacce idha puggale. </p>
	<p class="paratype22">atīva hadayaṃ nibbāti, cittañcāpi pasīdatī”ti.</p>
	<p class="paratype03">tassattho — ko nu kho hetu, yena idhekacce puggale diṭṭhamatteyeva hadayaṃ ativiya nibbāti, suvāsitassa sītassa udakassa ghaṭasahassena parisittaṃ viya sītalaṃ hoti, ekacce na nibbāti. ekacce diṭṭhamatteyeva cittaṃ pasīdati, mudu hoti, pemavasena allīyati, ekacce na allīyatīti.</p>
	<p class="paratype03">atha nesaṃ satthā pemakāraṇaṃ dassento dutiyaṃ gāthamāha — </p>
	<p class="paratype40">174<b>.</b> </p>
	<p class="paratype21">“pubbeva sannivāsena, paccuppannahitena vā. </p>
	<p class="paratype22">evaṃ taṃ jāyate pemaṃ, uppalaṃva yathodake”ti.</p>
	<p class="paratype03">tassattho — bhikkhave, pemaṃ nāmetaṃ dvīhi kāraṇehi jāyati, purimabhave mātā vā pitā vā putto vā dhītā vā bhātā vā bhaginī vā pati vā bhariyā vā sahāyo vā mitto vā hutvā yo yena saddhiṃ ekaṭṭhāne vutthapubbo, tassa iminā <b>pubbeva sannivāsena</b> bhavantarepi anubandhanto so sineho na vijahati. imasmiṃ attabhāve katena <b>paccuppannahitena vā evaṃ taṃ jāyate pemaṃ,</b> imehi dvīhi kāraṇehi pemaṃ nāma jāyati. yathā kiṃ? <b>uppalaṃva yathodake</b>ti. vā-kārassa rassattaṃ kataṃ. samuccayatthe cesa vutto, tasmā uppalañca sesaṃ jalajapupphañca yathā udake jāyamānaṃ dve kāraṇāni nissāya jāyati udakañceva kalalañca, tathā etehi dvīhi kāraṇehi pemaṃ jāyatīti evamettha attho daṭṭhabbo.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā brāhmaṇo ca brāhmaṇī ca ime dve janā ahesuṃ, putto pana ahameva ahosin”ti. </p>
	<p class="paratype06">sāketajātakavaṇṇanā sattamā. </p> 
</body>
</html>