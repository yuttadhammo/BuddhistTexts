<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [353] 3. venasākhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>1. maṇikuṇḍalavaggo</h4>
	<h5>[353] 3. venasākhajātakavaṇṇanā</h5>
	<p class="paratype01"><b>nayidaṃ niccaṃ bhavitabba</b>nti idaṃ satthā bhaggesu saṃsumāragiraṃ nissāya bhesakaḷāvane viharanto bodhirājakumāraṃ ārabbha kathesi. bodhirājakumāro nāma udenassa rañño putto tasmiṃ kāle saṃsumāragire vasanto ekaṃ pariyodātasippaṃ vaḍḍhakiṃ pakkosāpetvā aññehi rājūhi asadisaṃ katvā kokanadaṃ nāma pāsādaṃ kārāpesi. kārāpetvā ca pana “ayaṃ vaḍḍhakī aññassapi rañño evarūpaṃ pāsādaṃ kareyyā”ti maccharāyanto tassa akkhīni uppāṭāpesi. tenassa akkhīnaṃ uppāṭitabhāvo bhikkhusaṅghe pākaṭo jāto. tasmā bhikkhū dhammasabhāyaṃ kathaṃ samuṭṭhāpesuṃ “āvuso, bodhirājakumāro kira tathārūpassa vaḍḍhakino akkhīni uppāṭāpesi, aho kakkhaḷo pharuso sāhasiko”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa kakkhaḷo pharuso sāhasikova. na kevalañca idāneva, pubbepesa khattiyasahassānaṃ akkhīni uppāṭāpetvā māretvā tesaṃ maṃsena balikammaṃ kāresī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto takkasilāyaṃ disāpāmokkho ācariyo ahosi. jambudīpatale khattiyamāṇavā brāhmaṇamāṇavā ca tasseva santike sippaṃ uggaṇhiṃsu. bārāṇasirañño putto brahmadattakumāro nāma tassa santike tayo vede uggaṇhi. so pana pakatiyāpi kakkhaḷo pharuso sāhasiko ahosi. bodhisatto aṅgavijjāvasena tassa kakkhaḷapharusasāhasikabhāvaṃ ñatvā “tāta, tvaṃ kakkhaḷo pharuso sāhasiko, pharusena nāma laddhaṃ issariyaṃ aciraṭṭhitikaṃ hoti, so issariye vinaṭṭhe bhinnanāvo viya samudde patiṭṭhaṃ na labhati, tasmā mā evarūpo ahosī”ti taṃ ovadanto dve gāthā abhāsi — </p>
	<p class="paratype40">14<b>.</b> </p>
	<p class="paratype21">“nayidaṃ niccaṃ bhavitabbaṃ brahmadatta, khemaṃ subhikkhaṃ sukhatā ca kāye. </p>
	<p class="paratype22">atthaccaye mā ahu sampamūḷho, bhinnaplavo sāgarasseva majjhe. </p>
	<p class="paratype40">15<b>.</b> </p>
	<p class="paratype21">“yāni karoti puriso, tāni attani passati. </p>
	<p class="paratype27">kalyāṇakārī kalyāṇaṃ, pāpakārī ca pāpakaṃ. </p>
	<p class="paratype22">yādisaṃ vapate bījaṃ, tādisaṃ harate phalan”ti.</p>
	<p class="paratype03">tattha <b>sukhatā ca kāye</b>ti tāta brahmadatta, yadetaṃ khemaṃ vā subhikkhaṃ vā yā vā esā sukhatā kāye, idaṃ sabbaṃ imesaṃ sattānaṃ niccaṃ sabbakālameva na bhavati, idaṃ pana aniccaṃ hutvā abhāvadhammaṃ. <b>atthaccaye</b>ti so tvaṃ aniccatāvasena issariye vigate attano atthassa accaye yathā nāma bhinnaplavo bhinnanāvo manusso sāgaramajjhe patiṭṭhaṃ alabhanto sampamūḷho hoti, evaṃ mā ahu sampamūḷho. <b>tāni attani passatī</b>ti tesaṃ kammānaṃ vipākaṃ vindanto tāni attani passati nāma.</p>
	<p class="paratype03">so ācariyaṃ vanditvā bārāṇasiṃ gantvā pitu sippaṃ dassetvā oparajje patiṭṭhāya pitu accayena rajjaṃ pāpuṇi. tassa piṅgiyo nāma purohito ahosi kakkhaḷo pharuso sāhasiko. so yasalobhena cintesi “yaṃnūnāhaṃ iminā raññā sakalajambudīpe sabbe rājāno gāhāpeyyaṃ, evamesa ekarājā bhavissati, ahampi ekapurohito bhavissāmī”ti. so taṃ rājānaṃ attano kathaṃ gāhāpesi. rājā mahatiyā senāya nagarā nikkhamitvā ekassa rañño nagaraṃ rundhitvā taṃ rājānaṃ gaṇhi. etenupāyena sakalajambudīpe rajjaṃ gahetvā rājasahassaparivuto “takkasilāyaṃ rajjaṃ gaṇhissāmī”ti agamāsi. bodhisatto nagaraṃ paṭisaṅkharitvā parehi appadhaṃsiyaṃ akāsi. </p>
	<p class="paratype01">bārāṇasirājā gaṅgānadītīre mahato nigrodharukkhasssa mūle sāṇiṃ parikkhipāpetvā upari vitānaṃ kārāpetvā sayanaṃ paññapetvā nivāsaṃ gaṇhi. so jambudīpatale sahassarājāno gahetvā yujjhamānopi takkasilaṃ gahetuṃ asakkonto attano purohitaṃ pucchi “ācariya, mayaṃ ettakehi rājūhi saddhiṃ āgantvāpi takkasilaṃ gahetuṃ na sakkoma, kiṃ nu kho kātabban”ti. “mahārāja, sahassarājūnaṃ akkhīni uppāṭetvā māretvā kucchiṃ phāletvā pañcamadhuramaṃsaṃ ādāya imasmiṃ nigrodhe adhivatthāya devatāya balikammaṃ katvā antavaṭṭīhi rukkhaṃ parikkhipitvā lohitapañcaṅgulikāni karoma, evaṃ no khippameva jayo bhavissatī”ti. rājā “sādhū”ti paṭissuṇitvā antosāṇiyaṃ mahābale malle ṭhapetvā ekamekaṃ rājānaṃ pakkosāpetvā nippīḷanena visaññaṃ kāretvā akkhīni uppāṭetvā māretvā maṃsaṃ ādāya kaḷevarāni gaṅgāyaṃ pavāhetvā vuttappakāraṃ balikammaṃ kāretvā balibheriṃ ākoṭāpetvā yuddhāya gato. </p>
	<p class="paratype01">athassa aṭṭālakato eko yakkho āgantvā dakkhiṇakkhiṃ uppāṭetvā agamāsi, athassa mahatī vedanā uppajji. so vedanāppatto āgantvā nigrodharukkhamūle paññattāsane uttānako nipajji. tasmiṃ khaṇe eko gijjho ekaṃ tikhiṇakoṭikaṃ aṭṭhiṃ gahetvā rukkhagge nisinno maṃsaṃ khāditvā aṭṭhiṃ vissajjesi, aṭṭhikoṭi āgantvā rañño vāmakkhimhi ayasūlaṃ viya patitvā akkhiṃ bhindi. tasmiṃ khaṇe bodhisattassa vacanaṃ sallakkhesi. so “amhākaṃ ācariyo ‘ime sattā bījānurūpaṃ phalaṃ viya kammānurūpaṃ vipākaṃ anubhontī’ti kathento idaṃ disvā kathesi maññe”ti vatvā vilapanto dve gāthā abhāsi — </p>
	<p class="paratype40">16<b>.</b> </p>
	<p class="paratype21">“idaṃ tadācariyavaco, pārāsariyo yadabravi. </p>
	<p class="paratype22">‘mā su tvaṃ akari pāpaṃ, yaṃ tvaṃ pacchā kataṃ tape’. </p>
	<p class="paratype40">17<b>.</b> </p>
	<p class="paratype21">“ayameva so piṅgiya venasākho, yamhi ghātayiṃ khattiyānaṃ sahasssaṃ. </p>
	<p class="paratype22">alaṅkate candanasārānulitte, tameva dukkhaṃ paccāgataṃ maman”ti.</p>
	<p class="paratype03">tattha <b>idaṃ tadācariyavaco</b>ti idaṃ taṃ ācariyassa vacanaṃ. <b>pārāsariyo</b>ti taṃ gottena kitteti. <b>pacchā kata</b>nti yaṃ pāpaṃ tayā kataṃ, pacchā taṃ tapeyya kilameyya, taṃ mā karīti ovādaṃ adāsi, ahaṃ panassa vacanaṃ na karinti. <b>ayamevā</b>ti nigrodharukkhaṃ dassento vilapati. <b>venasākho</b>ti patthaṭasākho. <b>yamhi ghātayi</b>nti yamhi rukkhe khattiyasahassaṃ māresiṃ. <b>alaṅkate candanasārānulitte</b>ti rājālaṅkārehi alaṅkate lohitacandanasārānulitte te khattiye yatthāhaṃ ghātesiṃ, ayameva so rukkho idāni mayhaṃ kiñci parittāṇaṃ kātuṃ na sakkotīti dīpeti. <b>tameva dukkha</b>nti yaṃ mayā paresaṃ akkhiuppāṭanadukkhaṃ kataṃ, idaṃ me tatheva paṭiāgataṃ, idāni no ācariyassa vacanaṃ matthakaṃ pattanti paridevati.</p>
	<p class="paratype03">so evaṃ paridevamāno aggamahesiṃ anussaritvā — </p>
	<p class="paratype40">18<b>.</b> </p>
	<p class="paratype21">“sāmā ca kho candanalittagattā, laṭṭhīva sobhañjanakassa uggatā. </p>
	<p class="paratype22">adisvā kālaṃ karissāmi ubbariṃ, taṃ me ito dukkhataraṃ bhavissatī”ti. — </p>
	<p class="paratype25">gāthamāha --</p>
	<p class="paratype03">tassattho — mama bhariyā suvaṇṇasāmā ubbarī yathā nāma siggurukkhassa uju uggatā sākhā mandamāluteritā kampamānā sobhati, evaṃ itthivilāsaṃ kurumānā sobhati, tamahaṃ idāni akkhīnaṃ bhinnattā ubbariṃ adisvāva kālaṃ karissāmi, taṃ me tassā adassanaṃ ito maraṇadukkhatopi dukkhataraṃ bhavissatīti.</p>
	<p class="paratype03">so evaṃ vilapantova maritvā niraye nibbatti. na naṃ issariyaluddho purohito parittāṇaṃ kātuṃ sakkhi, na attano issariyaṃ. tasmiṃ matamatteyeva balakāyo bhijjitvā palāyi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā bārāṇasirājā bodhirājakumāro ahosi, piṅgiyo devadatto, disāpāmokkhācariyo pana ahameva ahosin”ti. </p>
	<p class="paratype06">venasākhajātakavaṇṇanā tatiyā. </p> 
</body>
</html>