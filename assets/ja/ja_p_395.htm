<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [389] 4. suvaṇṇakakkaṭakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>2. kharaputtavaggo</h4>
	<h5>[389] 4. suvaṇṇakakkaṭakajātakavaṇṇanā</h5>
	<p class="paratype03"><b>siṅgīmigo</b>ti idaṃ satthā veḷuvane viharanto ānandattherassa attano atthāya jīvitapariccāgaṃ ārabbha kathesi. vatthu yāva dhanuggahapayojanā <b>khaṇḍahālajātake</b> (jā. 2.22.982 ādayo) dhanapālavissajjanaṃ <b>cūḷahaṃsamahāhaṃsajātake</b> (jā. 1.15.133 ādayo) kathitaṃ. tadā hi bhikkhū dhammasabhāyaṃ kathaṃ samuṭṭhāpesuṃ “āvuso, dhammabhaṇḍāgārikāanandatthero sekkhapaṭisambhidāppatto hutvā dhanapālake āgacchante sammāsambuddhassa jīvitaṃ pariccajī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi ānando mayhaṃ jīvitaṃ pariccajiyevā”ti vatvā atītaṃ āhari.</p>
	<p class="paratype03">atīte rājagahassa pubbapasse sālindiyo nāma brāhmaṇagāmo hoti. tadā bodhisatto tasmiṃ gāme kassakabrāhmaṇakule nibbattitvā vayappatto kuṭumbaṃ saṇṭhapetvā tassa gāmassa pubbuttarāya disāya ekasmiṃ gāmakhette karīsasahassamattaṃ kasiṃ kāresi. so ekadivasaṃ manussehi saddhiṃ khettaṃ gantvā kammakāre “kasathā”ti āṇāpetvā mukhadhovanatthāya khettakoṭiyaṃ mahantaṃ sobbhaṃ upasaṅkami. tasmiṃ kho pana sobbhe eko suvaṇṇavaṇṇo kakkaṭako paṭivasati abhirūpo pāsādiko. bodhisatto dantakaṭṭhaṃ khāditvā taṃ sobbhaṃ otari. tassa mukhadhovanakāle kakkaṭako santikaṃ āgamāsi. atha naṃ so ukkhipitvā attano uttarisāṭakantare nipajjāpetvā gahetvā khette kattabbakiccaṃ katvā gacchanto tattheva naṃ sobbhe pakkhipitvā gehaṃ agamāsi. tato paṭṭhāya khettaṃ āgacchanto paṭhamaṃ taṃ sobbhaṃ gantvā kakkaṭakaṃ ukkhipitvā uttarisāṭakantare nipajjāpetvā pacchā kammantaṃ vicāresi. iti tesaṃ aññamaññaṃ vissāso daḷho ahosi.</p>
	<p class="paratype03">bodhisatto nibaddhaṃ khettaṃ āgacchati, akkhīsu ca panassa pañca pasādā tīṇi maṇḍalāni visuddhāni hutvā paññāyanti. athassa khettakoṭiyaṃ ekasmiṃ tāle kākakulāvake kākī akkhīni disvā khāditukāmā hutvā kākaṃ āha — “sāmi, dohaḷo me uppanno”ti. “kiṃ dohaḷo nāmā”ti? “etassa brāhmaṇassa akkhīni khāditukāmāmhī”ti. “duddohaḷo te uppanno, ko etāni āharituṃ sakkhissatī”ti. “tvaṃ na sakkosī”ti ahampetaṃ jānāmi, yo panesa tālassa avidūre vammiko, ettha kaṇhasappo vasati. “taṃ upaṭṭhaha, so etaṃ ḍaṃsitvā māressati, athassa akkhīni uppāṭetvā tvaṃ āharissasī”ti . so “sādhū”ti sampaṭicchitvā tato paṭṭhāya kaṇhasappaṃ upaṭṭhahi. bodhisattenapi vāpitasassānaṃ gabbhaggahaṇakāle kakkaṭako mahā ahosi. athekadivasaṃ sappo kākamāha “samma, tvaṃ nibaddhaṃ maṃ upaṭṭhahasi, kiṃ te karomī”ti. “sāmi, tumhākaṃ dāsiyā etassa khettasāmikassa akkhīsu dohaḷo uppajji, svāhaṃ tumhākaṃ ānubhāvena tassa akkhīni labhissāmīti tumhe upaṭṭhahāmī”ti. sappo “hotu, nayidaṃ garukaṃ, labhissasī”ti taṃ assāsetvā puna divase brāhmaṇassa āgamanamagge kedāramariyādaṃ nissāya tiṇehi paṭicchanno hutvā tassāgamanaṃ olokento nipajji.</p>
	<p class="paratype03">bodhisatto āgacchanto paṭhamaṃ sobbhaṃ otaritvā mukhaṃ dhovitvā sinehaṃ paccupaṭṭhāpetvā suvaṇṇakakkaṭakaṃ āliṅgetvā uttarisāṭakantare nipajjāpetvā khettaṃ pāvisi. sappo taṃ āgacchantaṃ disvāva vegena pakkhanditvā piṇḍikamaṃse ḍaṃsitvā tattheva pātetvā vammikaṃ sandhāya palāyi. bodhisattassa patanañca kakkaṭakassa sāṭakantarato laṅghanañca kākassa āgantvā bodhisattassa ure nilīyanañca apacchāapurimaṃ ahosi. kāko nilīyitvā akkhīni tuṇḍena pahari. kakkaṭako “imaṃ kākaṃ nissāya mama sahāyassa bhayaṃ uppannaṃ, etasmiṃ gahite sappo āgacchissatī”ti saṇḍāsena gaṇhanto viya kākaṃ gīvāyaṃ aḷena daḷhaṃ gahetvā kilametvā thokaṃ sithilamakāsi. kāko “kissa maṃ samma, chaḍḍetvā palāyasi, esa maṃ kakkaṭako bhiyyo viheṭheti, yāva na marāmi, tāva ehī”ti sappaṃ pakkosanto paṭhamaṃ gāthamāha — </p>
	<p class="paratype40">94<b>.</b> </p>
	<p class="paratype21">“siṅgīmigo āyatacakkhunetto, aṭṭhittaco vārisayo alomo. </p>
	<p class="paratype22">tenābhibhūto kapaṇaṃ rudāmi, hare sakhā kissa nu maṃ jahāsī”ti.</p>
	<p class="paratype03">tattha <b>siṅgīmigo</b>ti siṅgīsuvaṇṇavaṇṇatāya vā aḷasaṅkhātānaṃ vā siṅgānaṃ atthitāya kakkaṭako vutto. <b>āyatacakkhunetto</b>ti dīghehi cakkhusaṅkhātehi nettehi samannāgato. aṭṭhimeva taco assāti <b>aṭṭhittaco. hare sakhā</b>ti ālapanametaṃ, ambho sahāyāti attho.</p>
	<p class="paratype03">sappo taṃ sutvā mahantaṃ phaṇaṃ katvā kākaṃ assāsento agamāsi. satthā imamatthaṃ dīpento abhisambuddho hutvā dutiyaṃ gāthamāha — </p>
	<p class="paratype40">95<b>.</b> </p>
	<p class="paratype21">“so passasanto mahatā phaṇena, bhujaṅgamo kakkaṭamajjhapatto. </p>
	<p class="paratype22">sakhā sakhāraṃ paritāyamāno, bhujaṅgamaṃ kakkaṭako gahesī”ti.</p>
	<p class="paratype03">tattha <b>kakkaṭamajjhapatto</b>ti kakkaṭakaṃ sampatto. <b>sakhā sakhāra</b>nti sahāyo sahāyaṃ. “sakaṃ sakhāran”tipi pāṭho, attano sahāyanti attho. <b>paritāyamāno</b>ti rakkhamāno. <b>gahesī</b>ti dutiyena aḷena gīvāyaṃ daḷhaṃ gahesi.</p>
	<p class="paratype03">atha naṃ kilametvā thokaṃ sithilamakāsi. atha sappo “kakkaṭakā nāma neva kākamaṃsaṃ khādanti, na sappamaṃsaṃ, atha kena nu kho kāraṇena ayaṃ amhe gaṇhī”ti cintetvā taṃ pucchanto tatiyaṃ gāthamāha — </p>
	<p class="paratype40">96<b>.</b> </p>
	<p class="paratype21">“na vāyasaṃ no pana kaṇhasappaṃ, ghāsatthiko kakkaṭako adeyya. </p>
	<p class="paratype22">pucchāmi taṃ āyatacakkhunetta, atha kissa hetumha ubho gahītā”ti.</p>
	<p class="paratype03">tattha <b>ghāsatthiko</b>ti āhāratthiko hutvā. <b>adeyyā</b>tiādiyeyya, na-kārena yojetvā na gaṇhīti attho.</p>
	<p class="paratype03">taṃ sutvā kakkaṭako gahaṇakāraṇaṃ kathento dve gāthā abhāsi — </p>
	<p class="paratype40">97<b>.</b> </p>
	<p class="paratype21">“ayaṃ puriso mama atthakāmo, yo maṃ gahetvāna dakāya neti. </p>
	<p class="paratype22">tasmiṃ mate dukkhamanappakaṃ me, ahañca eso ca ubho na homa. </p>
	<p class="paratype40">98<b>.</b> </p>
	<p class="paratype21">“mamañca disvāna pavaddhakāyaṃ, sabbo jano hiṃsitumeva micche. </p>
	<p class="paratype22">sāduñca thūlañca muduñca maṃsaṃ, kākāpi maṃ disva viheṭhayeyyun”ti.</p>
	<p class="paratype03">tattha <b>aya</b>nti bodhisattaṃ niddisati. <b>atthakāmo</b>ti hitakāmo. <b>dakāya netī</b>ti yo maṃ sampiyāyamāno uttarisāṭakena gahetvāna udakāya neti, attano vasanakasobbhaṃ pāpeti. <b>tasmiṃ mate</b>ti sace so imasmiṃ ṭhāne marissati, etasmiṃ mate mama kāyikaṃ cetasikaṃ mahantaṃ dukkhaṃ bhavissatīti dīpeti. <b>ubho na homā</b>ti dvepi janā na bhavissāma. <b>mamañca disvānā</b>ti gāthāya ayamattho — idañca aparaṃ kāraṇaṃ, imasmiṃ mate anāthaṃ nippaccayaṃ maṃ pavaḍḍhitakāyaṃ disvā sabbo jano “imassa kakkaṭakassa sāduñca thūlañca muduñca maṃsan”ti maṃ māretuṃ iccheyya, na kevalañca jano manusso, tiracchānabhūtā kākāpi maṃ disvā viheṭhayeyyuṃ viheseyyuṃ māreyyuṃ.</p>
	<p class="paratype03">taṃ sutvā sappo cintesi “ekenupāyena imaṃ vañcetvā kākañca attānañca mocessāmī”ti. atha naṃ vañcetukāmo chaṭṭhaṃ gāthamāha — </p>
	<p class="paratype40">99<b>.</b> </p>
	<p class="paratype21">“sacetassa hetumha ubho gahītā, uṭṭhātu pose visamāvamāmi. </p>
	<p class="paratype22">mamañca kākañca pamuñca khippaṃ, pure visaṃ gāḷhamupeti maccan”ti.</p>
	<p class="paratype03">tattha <b>sacetassa hetū</b>ti sace etassa kāraṇā. <b>uṭṭhātū</b>ti nibbiso hotu. <b>visamāvamāmī</b>ti ahamassa visaṃ ākaḍḍhāmi, nibbisaṃ naṃ karomi. <b>pure visaṃ gāḷhamupeti macca</b>nti imañhi maccaṃ mayā anāvamiyamānaṃ visaṃ gāḷhaṃ balavaṃ hutvā upagaccheyya, taṃ yāva na upagacchati, tāvadeva amhe dvepi jane khippaṃ muñcāti.</p>
	<p class="paratype03">taṃ sutvā kakkaṭako cintesi “ayaṃ ekenupāyena maṃ dvepi jane vissajjāpetvā palāyitukāmo, mayhaṃ upāyakosallaṃ na jānāti, ahaṃ dāni yathā sappo sañcarituṃ sakkoti, evaṃ aḷaṃ sithilaṃ karissāmi, kākaṃ pana neva vissajjessāmī”ti evaṃ cintetvā sattamaṃ gāthamāha — </p>
	<p class="paratype40">100<b>.</b> </p>
	<p class="paratype21">“sappaṃ pamokkhāmi na tāva kākaṃ, paṭibandhako hohiti tāva kāko. </p>
	<p class="paratype22">purisañca disvāna sukhiṃ arogaṃ, kākaṃ pamokkhāmi yatheva sappan”ti.</p>
	<p class="paratype03">tattha <b>paṭibandhako</b>ti pāṭibhogo. <b>yatheva sappa</b>nti yathā bhavantaṃ sappaṃ muñcāmi, tathā kākaṃ pamokkhāmi, kevalaṃ tvaṃ imassa brāhmaṇassa sarīrato sīghaṃ visaṃ āvamāhīti.</p>
	<p class="paratype03">evañca pana vatvā tassa sukhasañcāraṇatthaṃ aḷaṃ sithilamakāsi. sappo visaṃ āvamitvā mahāsattassa sarīraṃ nibbisaṃ akāsi. so niddukkho uṭṭhāya pakativaṇṇeneva aṭṭhāsi. kakkaṭako “sace ime dvepi janā arogā bhavissanti, mayhaṃ sahāyassa vaḍḍhi nāma na bhavissati, vināsessāmi ne”ti cintetvā kattarikāya uppalamakuḷaṃ viya aḷehi ubhinnampi sīsaṃ kappetvā jīvitakkhayaṃ pāpesi. kākīpi tamhā ṭhānā palāyi. bodhisatto sappassa sarīraṃ daṇḍake veṭhetvā gumbapiṭṭhe khipi. suvaṇṇakakkaṭakaṃ sobbhe vissajjetvā nhatvā sālindiyagāmameva gato. tato paṭṭhāya kakkaṭakena saddhiṃ adhikataro vissāso ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānento osānagāthamāha — </p>
	<p class="paratype40">101<b>.</b> </p>
	<p class="paratype21">“kāko tadā devadatto ahosi, māro pana kaṇhasappo ahosi. </p>
	<p class="paratype22">ānandabhaddo kakkaṭako ahosi, ahaṃ tadā brāhmaṇo homi satthā”ti.</p>
	<p class="paratype03">saccapariyosāne bahū sotāpannādayo ahesuṃ. kākī pana gāthāya na vuttā, sā ciñcamāṇavikā ahosīti. </p>
	<p class="paratype06">suvaṇṇakakkaṭakajātakavaṇṇanā catutthā. </p> 
</body>
</html>