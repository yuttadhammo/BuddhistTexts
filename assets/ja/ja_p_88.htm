<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [82] 2. mittavindakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>9. apāyimhavaggo</h4>
	<h5>[82] 2. mittavindakajātakavaṇṇanā</h5>
	<p class="paratype03"><b>atikkamma</b> <b>ramaṇaka</b>nti idaṃ satthā jetavane viharanto ekaṃ dubbacabhikkhuṃ ārabbha kathesi. imassa pana jātakassa kassapasammāsambuddhakālikaṃ vatthu, taṃ dasakanipāte <b>mahāmittavindakajātake</b> (jā. 1.1.82; 1.5.100 ādayo) āvi bhavissati. tadā pana bodhisatto imaṃ gāthamāha — </p>
	<p class="paratype40">82<b>.</b> </p>
	<p class="paratype21">“atikkamma ramaṇakaṃ, sadāmattañca dūbhakaṃ. </p>
	<p class="paratype22">svāsi pāsāṇamāsīno, yasmā jīvaṃ na mokkhasī”ti.</p>
	<p class="paratype03">tattha <b>ramaṇaka</b>nti tasmiṃ kāle phalikassa nāmaṃ, phalikapāsādañca atikkantosīti dīpeti. <b>sadāmattañcā</b>ti rajatassa nāmaṃ, rajatapāsādañca atikkantosīti dīpeti. <b>dūbhaka</b>nti maṇino nāmaṃ, maṇipāsādañca atikkantosīti dīpeti. <b>svāsī</b>ti so asi tvaṃ. <b>pāsāṇamāsīno</b>ti khuracakkaṃ nāma pāsāṇamayaṃ vā hoti rajatamayaṃ vā maṇimayaṃ vā, taṃ pana pāsāṇamayameva. so ca tena āsīno atiniviṭṭho ajjhotthaṭo. tasmā pāsāṇena āsīnattā “pāsāṇāsīno”ti vattabbe byañjanasandhivasena makāraṃ ādāya “pāsāṇamāsīno”ti vuttaṃ. pāsāṇaṃ vā āsīno, taṃ khuracakkaṃ āsajja pāpuṇitvā ṭhitoti attho. <b>yasmā jīvaṃ na mokkhasī</b>ti yasmā khuracakkā yāva te pāpaṃ na khīyati, tāva jīvantoyeva na muccissasi, taṃ āsīnosīti.</p>
	<p class="paratype03">imaṃ gāthaṃ vatvā bodhisatto attano vasanaṭṭhānaṃyeva gato. mittavindakopi khuracakkaṃ ukkhipitvā mahādukkhaṃ anubhavamāno pāpakamme parikkhīṇe yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā mittavindako dubbacabhikkhu ahosi, devarājā pana ahameva ahosin”ti. </p>
	<p class="paratype06">mittavindakajātakavaṇṇanā dutiyā. </p> 
</body>
</html>