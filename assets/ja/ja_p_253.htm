<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [247] 7. pādañjalijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>10. siṅgālavaggo</h4>
	<h5>[247] 7. pādañjalijātakavaṇṇanā</h5>
	<p class="paratype03"><b>addhā pādañjalī sabbe</b>ti idaṃ satthā jetavane viharanto lāḷudāyītheraṃ ārabbha kathesi. ekasmiñhi divase dve aggasāvakā pañhaṃ vinicchinanti, bhikkhū pañhaṃ suṇantā there pasaṃsanti. lāḷudāyīthero pana parisantare nisinno “ete amhehi samaṃ kiṃ jānantī”ti oṭṭhaṃ bhañji. taṃ disvā therā uṭṭhāya pakkamiṃsu, parisā bhijji. dhammasabhāyaṃ bhikkhū kathaṃ samuṭṭhāpesuṃ — “āvuso lāḷudāyī, dve aggasāvake garahitvā oṭṭhaṃ bhañjī”ti. taṃ sutvā satthā “na, bhikkhave, idāneva, pubbepi lāḷudāyī ṭhapetvā oṭṭhabhañjanaṃ tato uttari aññaṃ na jānātī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa atthadhammānusāsako amacco ahosi. rañño pādañjalī nāma putto lālo dandhaparisakkano ahosi. aparabhāge rājā kālamakāsi. amaccā rañño matakiccāni katvā “taṃ rajje abhisiñcissāmā”ti mantayamānā rājaputtaṃ pādañjaliṃ āhaṃsu. bodhisatto pana “ayaṃ kumāro lālo dandhaparisakkano, pariggahetvā naṃ abhisiñcissāmā”ti āha. amaccā vinicchayaṃ sajjetvā kumāraṃ samīpe nisīdāpetvā aḍḍaṃ vinicchinantā na sammā vinicchiniṃsu. te assāmikaṃ sāmikaṃ katvā kumāraṃ pucchiṃsu — “kīdisaṃ, kumāra, suṭṭhu aḍḍaṃ vinicchinimhā”ti. so oṭṭhaṃ bhañji. bodhisatto “paṇḍito vata maññe kumāro, asammāvinicchitabhāvo tena ñāto bhavissatī”ti maññamāno paṭhamaṃ gāthamāha — </p>
	<p class="paratype40">194<b>.</b> </p>
	<p class="paratype21">“addhā pādañjalī sabbe, paññāya atirocati. </p>
	<p class="paratype22">tathā hi oṭṭhaṃ bhañjati, uttariṃ nūna passatī”ti.</p>
	<p class="paratype03">tassattho — ekaṃsena pādañjalikumāro sabbe amhe paññāya atirocati. tathā hi oṭṭhaṃ bhañjati, nūna uttariṃ aññaṃ kāraṇaṃ passatīti.</p>
	<p class="paratype03">te aparasmimpi divase vinicchayaṃ sajjetvā aññaṃ aḍḍaṃ suṭṭhu vinicchinitvā “kīdisaṃ, deva, suṭṭhu vinicchinitan”ti pucchiṃsu. so punapi oṭṭhameva bhañji. athassa andhabālabhāvaṃ ñatvā bodhisatto dutiyaṃ gāthamāha — </p>
	<p class="paratype40">195<b>.</b> </p>
	<p class="paratype21">“nāyaṃ dhammaṃ adhammaṃ vā, atthānatthañca bujjhati. </p>
	<p class="paratype22">aññatra oṭṭhanibbhogā, nāyaṃ jānāti kiñcanan”ti.</p>
	<p class="paratype03">amaccā pādañjalikumārassa lālabhāvaṃ ñatvā bodhisattaṃ rajje abhisiñciṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā pādañjalī lāḷudāyī ahosi, paṇḍitāmacco pana ahameva ahosin”ti. </p>
	<p class="paratype06">pādañjalijātakavaṇṇanā sattamā. </p> 
</body>
</html>