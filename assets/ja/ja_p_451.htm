<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [445] 7. nigrodhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[445] 7. nigrodhajātakavaṇṇanā</h4>
	<p class="paratype03"><b>na vāhametaṃ jānāmī</b>ti idaṃ satthā veḷuvane viharanto devadattaṃ ārabbha kathesi. ekadivasañhi bhikkhū tena “āvuso devadatta, satthā tava bahūpakāro, tvañhi satthāraṃ nissāya pabbajjaṃ labhi upasampadaṃ labhi, tepiṭakaṃ buddhavacanaṃ uggaṇhi, jhānaṃ uppādesi, lābhasakkāropi te dasabalasseva santako”ti bhikkhūhi vutte tiṇasalākaṃ ukkhipitvā “ettakampi samaṇena gotamena mayhaṃ kataṃ guṇaṃ na passāmī”ti vutte dhammasabhāyaṃ kathaṃ samuṭṭhāpesuṃ. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi devadatto akataññū mittadubbhī”ti vatvā tehi yācito atītaṃ āhari.</p>
	<p class="paratype03">atīte rājagahe magadhamahārājā nāma rajjaṃ kāresi. tadā rājagahaseṭṭhi attano puttassa janapadaseṭṭhino dhītaraṃ ānesi, sā vañjhā ahosi. athassā aparabhāge sakkāro parihāyi. “amhākaṃ puttassa gehe vañjhitthiyā vasantiyā kathaṃ kulavaṃso vaḍḍhissatī”ti yathā sā suṇāti, evampi kathaṃ samuṭṭhāpenti. sā taṃ sutvā “hotu gabbhiniālayaṃ katvā ete vañcessāmī”ti cintetvā attano atthacārikaṃ dhātiṃ āha “amma, gabbhiniyo nāma kiñca kiñca karontī”ti gabbhiniparihāraṃ pucchitvā utunikāle paṭicchādetvā ambilādirucikā hutvā hatthapādānaṃ uddhumāyanakāle hatthapādapiṭṭhiyo koṭṭāpetvā bahalaṃ kāresi, divase divasepi pilotikāveṭhanena ca udaravaḍḍhanaṃ vaḍḍhesi, thanamukhāni kāḷāni kāresi, sarīrakiccaṃ karontīpi aññatra tassā dhātiyā aññesaṃ sammukhaṭṭhāne na karoti. sāmikopissā gabbhaparihāraṃ adāsi. evaṃ nava māse vasitvā “idāni janapade pitu gharaṃ gantvā vijāyissāmī”ti sasure āpucchitvā rathamāruhitvā mahantena parivārena rājagahā nikkhamitvā maggaṃ paṭipajji. tassā pana purato eko sattho gacchati. satthena vasitvā gataṭṭhānaṃ esā pātarāsakāle pāpuṇāti.</p>
	<p class="paratype03">athekadivasaṃ tasmiṃ satthe ekā duggatitthī rattiyā ekasmiṃ nigrodhamūle puttaṃ vijāyitvā pātova satthe gacchante “ahaṃ vinā satthena gantuṃ na sakkhissāmi, sakkā kho pana jīvantiyā puttaṃ labhitun”ti nigrodhamūlajāle jalābuñceva gabbhamalañca attharitvā puttaṃ chaṭṭetvā agamāsi. dārakassapi devatā ārakkhaṃ gaṇhiṃsu. so hi na yo vā so vā, bodhisattoyeva. so pana tadā tādisaṃ paṭisandhiṃ gaṇhi. itarā pātarāsakāle taṃ ṭhānaṃ patvā “sarīrakiccaṃ karissāmī”ti tāya dhātiyā saddhiṃ nigrodhamūlaṃ gatā suvaṇṇavaṇṇaṃ dārakaṃ disvā “amma, nipphannaṃ no kiccan”ti pilotikāyo apanetvā ucchaṅgapadesaṃ lohitena ca gabbhamalena ca makkhetvā attano gabbhavuṭṭhānaṃ ārocesi. tāvadeva naṃ sāṇiyā parikkhipitvā haṭṭhatuṭṭho saparijano rājagahaṃ paṇṇaṃ pesesi. athassā sassusasurā vijātakālato paṭṭhāya “pitu kule kiṃ karissati, idheva āgacchatū”ti pesayiṃsu. sā paṭinivattitvā rājagahameva pāvisi. tattha taṃ sampaṭicchitvā dārakassa nāmaṃ karontā nigrodhamūle jātattā “nigrodhakumāro”ti nāmaṃ kariṃsu. taṃ divasaññeva anuseṭṭhisuṇisāpi vijāyanatthāya kulagharaṃ gacchantī antarāmagge ekissā rukkhasākhāya heṭṭhā puttaṃ vijāyi, tassa “sākhakumāro”ti nāmaṃ kariṃsu. taṃ divasaññeva seṭṭhiṃ nissāya vasantassa tunnakārassa bhariyāpi pilotikantare puttaṃ vijāyi, tassa “pottiko”ti nāmaṃ kariṃsu.</p>
	<p class="paratype03">mahāseṭṭhi ubhopi te dārake “nigrodhakumārassa jātadivasaññeva jātā”ti āṇāpetvā teneva saddhiṃ saṃvaḍḍhesi. te ekato vaḍḍhitvā vayappattā takkasilaṃ gantvā sippaṃ uggaṇhiṃsu. ubhopi seṭṭhiputtā ācariyassa dve sahassāni adaṃsu. nigrodhakumāro pottikassa attano santike sippaṃ paṭṭhapesi. te nipphannasippā ācariyaṃ āpucchitvā nikkhantā “janapadacārikaṃ carissāmā”ti anupubbena bārāṇasiṃ patvā ekasmiṃ rukkhamūle nipajjiṃsu. tadā bārāṇasirañño kālakatassa sattamo divaso, “sve phussarathaṃ yojessāmā”ti nagare bheriṃ carāpesuṃ. tesupi sahāyesu rukkhamūle nipajjitvā niddāyantesu pottiko paccūsakāle uṭṭhāya nigrodhakumārassa pāde parimajjanto nisīdi. tasmiṃ rukkhe vutthakukkuṭesu uparikukkuṭo heṭṭhākukkuṭassa sarīre vaccaṃ pātesi. atha naṃ so “kenetaṃ pātitan”ti āha. “samma, mā kujjhi, mayā ajānantena pātitan”ti āha. “are, tvaṃ mama sarīraṃ attano vaccaṭṭhānaṃ maññasi, kiṃ mama pamāṇaṃ na jānāsī”ti. atha naṃ itaro “are tvaṃ ‘ajānantena me katan’ti vuttepi kujjhasiyeva, kiṃ pana te pamāṇan”ti āha. “yo maṃ māretvā maṃsaṃ khādati, so pātova sahassaṃ labhati, tasmā ahaṃ mānaṃ karomī”ti. atha naṃ itaro “are ettakamattena tvaṃ mānaṃ karosi, maṃ pana māretvā yo thūlamaṃsaṃ khādati, so pātova rājā hoti, yo majjhimamaṃsaṃ khādati, so senāpati, yo aṭṭhinissitaṃ khādati, so bhaṇḍāgāriko hotī”ti āha.</p>
	<p class="paratype03">pottiko tesaṃ kathaṃ sutvā “kiṃ no sahassena, rajjameva varan”ti saṇikaṃ rukkhaṃ abhiruhitvā uparisayitakukkuṭaṃ gahetvā māretvā aṅgāre pacitvā thūlamaṃsaṃ nigrodhassa adāsi, majjhimamaṃsaṃ sākhassa adāsi, aṭṭhimaṃsaṃ attanā khādi. khāditvā pana “samma nigrodha, tvaṃ ajja rājā bhavissasi, samma sākha, tvaṃ senāpati bhavissasi, ahaṃ pana bhaṇḍāgāriko bhavissāmī”ti vatvā “kathaṃ jānāsī”ti puṭṭho taṃ pavattiṃ ārocesi. te tayopi janā pātarāsavelāya bārāṇasiṃ pavisitvā ekassa brāhmaṇassa gehe sappisakkarayuttaṃ pāyāsaṃ bhuñjitvā nagarā nikkhamitvā uyyānaṃ pavisiṃsu. nigrodhakumāro silāpaṭṭe nipajji, itare dve bahi nipajjiṃsu. tasmiṃ samaye pañca rājakakudhabhaṇḍāni anto ṭhapetvā phussarathaṃ vissajjesuṃ. tattha vitthārakathā <b>mahājanakajātake</b> (jā. 2.22.123 ādayo) āvi bhavissati. phussaratho uyyānaṃ gantvā nivattitvā ārohanasajjo hutvā aṭṭhāsi. purohito “uyyāne puññavatā sattena bhavitabban”ti uyyānaṃ pavisitvā kumāraṃ disvā pādantato sāṭakaṃ apanetvā pādesu lakkhaṇāni upadhāretvā “tiṭṭhatu bārāṇasiyaṃ rajjaṃ, sakalajambudīpassa adhipatirājā bhavituṃ yutto”ti sabbatālāvacare paggaṇhāpesi. nigrodhakumāro pabujjhitvā mukhato sāṭakaṃ apanetvā mahājanaṃ oloketvā parivattitvā nipanno thokaṃ vītināmetvā silāpaṭṭe pallaṅkena nisīdi. atha naṃ purohito jaṇṇunā patiṭṭhāya “rajjaṃ te deva pāpuṇātī”ti vatvā “‘sādhū”ti vutte tattheva ratanarāsimhi ṭhapetvā abhisiñci. so rajjaṃ patvā sākhassa senāpatiṭṭhānaṃ datvā mahantena sakkārena nagaraṃ pāvisi, pottikopi tehi saddhiññeva agamāsi. tato paṭṭhāya mahāsatto bārāṇasiyaṃ dhammena rajjaṃ kāresi.</p>
	<p class="paratype03">so ekadivasaṃ mātāpitūnaṃ saritvā sākhaṃ āha — “samma, na sakkā mātāpitūhi vinā vattituṃ, mahantena parivārena gantvā mātāpitaro no ānehī”ti. sākho “na me tattha gamanakammaṃ atthī”ti paṭikkhipi. tato pottikaṃ āṇāpesi. so “sādhū”ti tattha gantvā nigrodhassa mātāpitaro “putto vo rajje patiṭṭhito, etha gacchāmā”ti āha. te “atthi no tāva vibhavamattaṃ, alaṃ tattha gamanenā”ti paṭikkhipiṃsu. sākhassapi mātāpitaro avoca, tepi na icchiṃsu. attano mātāpitaro avoca, “mayaṃ tāta tunnakārakammena jīvissāma alan”ti paṭikkhipiṃsu. so tesaṃ manaṃ alabhitvā bārāṇasimeva paccāgantvā “senāpatissa ghare maggakilamathaṃ vinodetvā pacchā nigrodhasahāyaṃ passissāmī”ti cintetvā tassa nivesanadvāraṃ gantvā “sahāyo kira te pottiko nāma āgatoti senāpatissa ārocehī”ti dovārikaṃ āha, so tathā akāsi. sākho pana “ayaṃ mayhaṃ rajjaṃ adatvā sahāyanigrodhassa adāsī”ti tasmiṃ veraṃ bandhi. so taṃ kathaṃ sutvāva kuddho āgantvā “ko imassa sahāyo ummattako dāsiputto, gaṇhatha nan”ti vatvā hatthapādajaṇṇukapparehi koṭṭāpetvā gīvāyaṃ gāhāpetvā nīharāpesi.</p>
	<p class="paratype03">so cintesi “sākho mama santikā senāpatiṭṭhānaṃ labhitvā akataññū mittadubbhī, maṃ koṭṭāpetvā nīharāpesi, nigrodho pana paṇḍito kataññū sappuriso, tasseva santikaṃ gamissāmī”ti. so rājadvāraṃ gantvā “deva, pottiko kira nāma te sahāyo dvāre ṭhito”ti rañño ārocāpesi. rājā pakkosāpetvā taṃ āgacchantaṃ disvā āsanā vuṭṭhāya paccuggantvā paṭisanthāraṃ katvā massukammādīni kārāpetvā sabbālaṅkārapaṭimaṇḍitena paribhuttanānaggarasabhojanena tena saddhiṃ sukhanisinno mātāpitūnaṃ pavattiṃ pucchitvā anāgamanabhāvaṃ suṇi. sākhopi “pottiko maṃ rañño santike paribhindeyya, mayi pana gate kiñci vattuṃ na sakkhissatī”ti tattheva agamāsi. pottiko tassa santikeyeva rājānaṃ āmantetvā “deva, ahaṃ maggakilanto ‘sākhassa gehaṃ gantvā vissamitvā idhāgamissāmī’ti agamiṃ. atha maṃ sākho ‘nāhaṃ taṃ jānāmī’ti vatvā koṭṭāpetvā gīvāyaṃ gāhāpetvā nīharāpesīti saddaheyyāsi tvaṃ etan”ti vatvā tisso gāthā abhāsi — </p>
	<p class="paratype40">72<b>.</b> </p>
	<p class="paratype21">“na vāhametaṃ jānāmi, ko vāyaṃ kassa vāti vā. </p>
	<p class="paratype22">yathā sākho vadi eva, nigrodha kinti maññasi. </p>
	<p class="paratype40">73<b>.</b> </p>
	<p class="paratype21">“tato galavinītena, purisā nīhariṃsu maṃ. </p>
	<p class="paratype22">datvā mukhapahārāni, sākhassa vacanaṃkarā. </p>
	<p class="paratype40">74<b>.</b> </p>
	<p class="paratype21">“etādisaṃ dummatinā, akataññuna dubbhinā. </p>
	<p class="paratype22">kataṃ anariyaṃ sākhena, sakhinā te janādhipā”ti.</p>
	<p class="paratype03">tattha <b>kinti maññasī</b>ti yathā maṃ sākho acari, kiṃ tvampi evameva maññasi, udāhu aññathā maññasi, maṃ sākho evaṃ vadeyyāti saddahasi, taṃ na saddahasīti adhippāyo. <b>galavinītenā</b>ti galaggāhena. <b>dubbhinā</b>ti mittadubbhinā.</p>
	<p class="paratype03">taṃ sutvā nigrodho catasso gāthā abhāsi — </p>
	<p class="paratype40">75<b>.</b> </p>
	<p class="paratype21">“na vāhametaṃ jānāmi, napi me koci saṃsati. </p>
	<p class="paratype22">yaṃ me tvaṃ samma akkhāsi, sākhena kāraṇaṃ kataṃ. </p>
	<p class="paratype40">76<b>.</b> </p>
	<p class="paratype21">“sakhīnaṃ sājīvakaro, mama sākhassa cūbhayaṃ. </p>
	<p class="paratype27">tvaṃ nosissariyaṃ dātā, manussesu mahantataṃ. </p>
	<p class="paratype22">tayāmā labbhitā iddhī, ettha me natthi saṃsayo. </p>
	<p class="paratype40">77<b>.</b> </p>
	<p class="paratype21">“yathāpi bījamaggimhi, ḍayhati na virūhati. </p>
	<p class="paratype22">evaṃ kataṃ asappurise, nassati na virūhati. </p>
	<p class="paratype40">78<b>.</b> </p>
	<p class="paratype21">“kataññumhi ca posamhi, sīlavante ariyavuttine. </p>
	<p class="paratype22">sukhette viya bījāni, kataṃ tamhi na nassatī”ti.</p>
	<p class="paratype03">tattha <b>saṃsatī</b>ti ācikkhati. <b>kāraṇaṃ kata</b>nti ākaḍḍhanavikaḍḍhanapothanakoṭṭanasaṅkhātaṃ kāraṇaṃ katanti attho. <b>sakhīnaṃ sājīvakaro</b>ti samma, pottika tvaṃ sahāyakānaṃ suājīvakaro jīvikāya uppādetā. <b>mama sākhassa cūbhaya</b>nti mayhañca sākhassa ca ubhinnampi sakhīnanti attho. <b>tvaṃ nosissariya</b>nti tvaṃ no asi issariyaṃ dātā, tava santikā imā sampattī amhehi laddhā. <b>mahantata</b>nti mahantabhāvaṃ.</p>
	<p class="paratype03">evañca pana vatvā ettakaṃ kathente nigrodhe sākho tattheva aṭṭhāsi. atha naṃ rājā “sākha imaṃ pottikaṃ sañjānāsī”ti pucchi. so tuṇhī ahosi. athassa rājā daṇḍaṃ āṇāpento aṭṭhamaṃ gāthamāha — </p>
	<p class="paratype40">79<b>.</b> </p>
	<p class="paratype21">“imaṃ jammaṃ nekatikaṃ, asappurisacintakaṃ. </p>
	<p class="paratype22">hanantu sākhaṃ sattīhi, nāssa icchāmi jīvitan”ti.</p>
	<p class="paratype03">tattha <b>jamma</b>nti lāmakaṃ. <b>nekatika</b>nti vañcakaṃ.</p>
	<p class="paratype03">taṃ sutvā pottiko “mā esa bālo maṃ nissāya nassatū”ti cintetvā navamaṃ gāthamāha — </p>
	<p class="paratype40">80<b>.</b> </p>
	<p class="paratype21">“khamatassa mahārāja, pāṇā na paṭiānayā. </p>
	<p class="paratype22">khama deva asappurisassa, nāssa icchāmahaṃ vadhan”ti.</p>
	<p class="paratype03">tattha <b>khamatassā</b>ti khamataṃ assa, etassa asappurisassa khamathāti attho. <b>na paṭiānayā</b>ti matassa nāma pāṇā paṭiānetuṃ na sakkā.</p>
	<p class="paratype03">rājā tassa vacanaṃ sutvā sākhassa khami, senāpatiṭṭhānampi pottikasseva dātukāmo ahosi, so pana na icchi. athassa sabbasenānīnaṃ vicāraṇārahaṃ bhaṇḍāgārikaṭṭhānaṃ nāma adāsi. pubbe kiretaṃ ṭhānantaraṃ nāhosi, tato paṭṭhāya jātaṃ. aparabhāge pottiko bhaṇḍāgāriko puttadhītāhi vaḍḍhamāno attano puttadhītānaṃ ovādavasena osānagāthamāha — </p>
	<p class="paratype40">81<b>.</b> </p>
	<p class="paratype21">“nigrodhameva seveyya, na sākhamupasaṃvase. </p>
	<p class="paratype22">nigrodhasmiṃ mataṃ seyyo, yañce sākhasmi jīvitan”ti.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, devadatto pubbepi akataññūyevā”ti vatvā jātakaṃ samodhānesi — “tadā sākho devadatto ahosi, pottiko ānando, nigrodho pana ahameva ahosin”ti. </p>
	<p class="paratype06">nigrodhajātakavaṇṇanā sattamā. </p> 
</body>
</html>