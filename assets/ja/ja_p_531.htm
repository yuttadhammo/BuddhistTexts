<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [525] 5. cūḷasutasomajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>17. cattālīsanipāto</h3>
	<h4>[525] 5. cūḷasutasomajātakavaṇṇanā</h4>
	<p class="paratype03"><b>āmantayāmi</b> <b>nigama</b>nti idaṃ satthā jetavane viharanto nekkhammapāramiṃ ārabbha kathesi. paccuppannavatthu <b>mahānāradakassapajātaka</b>sadisameva (jā. 2.22.1153 ādayo). atīte pana bārāṇasī sudassanaṃ nāma nagaraṃ ahosi, tattha brahmadatto nāma rājā ajjhāvasi. bodhisatto tassa aggamahesiyā kucchimhi nibbatti, dasamāsaccayena mātukucchito nikkhami. tassa pana puṇṇacandasassirikaṃ mukhaṃ ahosi, tenassa “somakumāro”ti nāmaṃ kariṃsu. so viññutaṃ patto sutavittako savanasīlo ahosi, tena naṃ “sutasomo”ti sañjāniṃsu. so vayappatto takkasilāyaṃ sabbasippāni uggahetvā āgato pitu santakaṃ setacchattaṃ labhitvā dhammena rajjaṃ kāresi, mahantaṃ issariyaṃ ahosi. tassa candādevippamukhāni soḷasa itthisahassāni ahesuṃ. so aparabhāge puttadhītāhi vaḍḍhanto gharāvāse anabhirato araññaṃ pavisitvā pabbajitukāmo ahosi.</p>
	<p class="paratype03">so ekadivasaṃ kappakaṃ āmantetvā “yadā me, samma, sirasmiṃ palitaṃ passeyyāsi, tadā me āroceyyāsī”ti āha. kappako tassa vacanaṃ sampaṭicchitvā aparabhāge palitaṃ disvā ārocetvā “tena hi naṃ, samma kappaka, uddharitvā mama hatthe patiṭṭhapehī”ti vutte suvaṇṇasaṇḍāsena uddharitvā rañño hatthe ṭhapesi. taṃ disvā mahāsatto “jarāya me sarīraṃ abhibhūtan”ti bhīto taṃ palitaṃ gahetvāva pāsādā otaritvā mahājanassa dassanaṭṭhāne paññatte rājapallaṅke nisīditvā senāpatippamukhāni asītiamaccasahassāni purohitappamukhāni saṭṭhibrāhmaṇasahassāni aññe ca raṭṭhikajānapadanegamādayo bahū jane pakkosāpetvā “sirasmiṃ me palitaṃ jātaṃ, ahaṃ mahallakosmi, mama pabbajitabhāvaṃ jānāthā”ti vatvā paṭhamaṃ gāthamāha — </p>
	<p class="paratype40">195<b>.</b> </p>
	<p class="paratype21">“āmantayāmi nigamaṃ, mittāmacce parissaje. </p>
	<p class="paratype22">sirasmiṃ palitaṃ jātaṃ, pabbajjaṃ dāni rocahan”ti.</p>
	<p class="paratype03">tattha <b>āmantayāmī</b>ti jānāpemi. <b>rocaha</b>nti “rocemi ahaṃ, tassa me, bhonto! pabbajitabhāvaṃ jānāthā”ti.</p>
	<p class="paratype03">taṃ sutvā tesu eko visāradappatto hutvā gāthamāha — </p>
	<p class="paratype40">196<b>.</b> </p>
	<p class="paratype21">“abhuṃ me kathaṃ nu bhaṇasi, sallaṃ me deva urasi kappesi. </p>
	<p class="paratype22">sattasatā te bhariyā, kathaṃ nu te tā bhavissantī”ti.</p>
	<p class="paratype03">tattha <b>abhu</b>nti avaḍḍhiṃ. <b>urasi kappesī</b>ti urasmiṃ sunisitadhotasattiṃ cāresi. <b>sattasatā</b>ti samajātikā khattiyakaññā sandhāyetaṃ vuttaṃ. <b>kathaṃ nu te tā bhavissantī</b>ti tā tava bhariyā tayi pabbajite anāthā nippaccayā kathaṃ bhavissanti, etā anāthā katvā tumhākaṃ pabbajjā nāma na yuttāti.</p>
	<p class="paratype03">tato mahāsatto tatiyaṃ gāthamāha — </p>
	<p class="paratype40">197<b>.</b> </p>
	<p class="paratype21">“paññāyihinti etā, daharā aññampi tā gamissanti. </p>
	<p class="paratype22">saggañca patthayāno, tena ahaṃ pabbajissāmī”ti.</p>
	<p class="paratype03">tattha <b>paññāyihintī</b>ti attano kammena paññāyissanti. ahaṃ etāsaṃ kiṃ homi, sabbāpetā daharā, yo añño rājā bhavissati, taṃ etā gamissantīti.</p>
	<p class="paratype03">amaccādayo bodhisattassa paṭivacanaṃ dātuṃ asakkontā tassa mātu santikaṃ gantvā tamatthaṃ ārocesuṃ. sā turitaturitā āgantvā “saccaṃ kira tvaṃ, tāta, pabbajitukāmosī”ti vatvā dve gāthāyo abhāsi — </p>
	<p class="paratype40">198<b>.</b> </p>
	<p class="paratype21">“dulladdhaṃ me āsi sutasoma, yassa te homahaṃ mātā. </p>
	<p class="paratype22">yaṃ me vilapantiyā, anapekkho pabbajasi deva. </p>
	<p class="paratype40">199<b>.</b> </p>
	<p class="paratype21">“dulladdhaṃ me āsi sutasoma, yaṃ taṃ ahaṃ vijāyissaṃ. </p>
	<p class="paratype22">yaṃ me vilapantiyā, anapekkho pabbajasi devā”ti.</p>
	<p class="paratype03">tattha <b>dulladdha</b>nti yaṃ etaṃ mayā labhantiyā puttaṃ jammaṃ laddhaṃ dulladdhaṃ. <b>yaṃ me</b>ti yena kāraṇena mayi nānappakārakaṃ vipalantiyā tvaṃ pabbajituṃ icchasi, tena kāraṇena tādisassa puttassa labhanaṃ mama dulladdhaṃ nāmāti.</p>
	<p class="paratype03">bodhisatto evaṃ paridevamānāyapi mātarā saddhiṃ kiñci na kathesi. sā roditvā kanditvā sayameva ekamantaṃ aṭṭhāsi. athassa pitu ārocesuṃ. so āgantvā ekaṃ tāva gāthamāha — </p>
	<p class="paratype40">200<b>.</b> </p>
	<p class="paratype21">“ko nāmeso dhammo, sutasoma kā ca nāma pabbajjā. </p>
	<p class="paratype22">yaṃ no amhe jiṇṇe, anapekkho pabbajasi devā”ti.</p>
	<p class="paratype03">tattha <b>yaṃ no amhe</b>ti yaṃ tvaṃ amhākaṃ putto samāno amhe jiṇṇe paṭijaggitabbakāle appaṭijaggitvā papāte silaṃ pavaṭṭento viya chaḍḍetvā anapekkho pabbajasi, tena taṃ vadāmi ko nāmeso tava dhammoti adhippāyo.</p>
	<p class="paratype03">taṃ sutvā mahāsatto tuṇhī ahosi. atha naṃ pitā, “tāta sutasoma, sacepi te mātāpitūsu sineho natthi, puttadhītaro te bahū taruṇā, tayā vinā vattituṃ na sakkhissanti, tesaṃ vuḍḍhippattakāle pabbajissasī”ti vatvā sattamaṃ gāthamāha — </p>
	<p class="paratype40">201<b>.</b> </p>
	<p class="paratype21">“puttāpi tuyhaṃ bahavo, daharā appattayobbanā. </p>
	<p class="paratype22">mañjū tepitaṃ apassantā, maññe dukkhaṃ nigacchantī”ti.</p>
	<p class="paratype03">tattha <b>mañjū</b>ti madhuravacanā. <b>nigacchantī</b>ti nigacchissanti kāyikacetasikadukkhaṃ paṭilabhissantīti maññāmi.</p>
	<p class="paratype03">taṃ sutvā mahāsatto gāthamāha — </p>
	<p class="paratype40">202<b>.</b> </p>
	<p class="paratype21">“puttehi ca me etehi, daharehi appattayobbanehi. </p>
	<p class="paratype22">mañjūhi sabbehipi tumhehi, cirampi ṭhatvā vināsabhāvo”ti.</p>
	<p class="paratype03">tattha <b>sabbehipi tumhehī</b>ti, tāta, na kevalaṃ putteheva, atha kho tumhehipi aññehipi sabbasaṅkhārehi ciraṃ ṭhatvāpi dīghamaddhānaṃ ṭhatvāpi vināsabhāvova niyato. sakalasmimpi hi lokasannivāse ekasaṅkhāropi nicco nāma natthīti.</p>
	<p class="paratype03">evaṃ mahāsatto pitu dhammakathaṃ kathesi. so tassa dhammakathaṃ sutvā tuṇhī ahosi. athassa sattasatānaṃ bhariyānaṃ ārocayiṃsu. tā ca pāsādā oruyha tassa santikaṃ gantvā gopphakesu gahetvā paridevamānā gāthamāhaṃsu — </p>
	<p class="paratype40">203<b>.</b> </p>
	<p class="paratype21">“chinnaṃ nu tuyhaṃ hadayaṃ, adu te karuṇā ca natthi amhesu. </p>
	<p class="paratype22">yaṃ no vikandantiyo, anapekkho pabbajasi devā”ti.</p>
	<p class="paratype03">tassattho — sāmi sutasoma, amhe vidhavā katvā gacchantassa appamattakassapi sinehassa abhāvena tava hadayaṃ amhesu chinnaṃ nu, udāhu karuṇāya abhāvena kāruññaṃ vā natthi, yaṃ no evaṃ vikandantiyo pahāya pabbajasīti.</p>
	<p class="paratype03">mahāsatto tāsaṃ pādamūle parivattitvā paridevamānānaṃ paridevanasaddaṃ sutvā anantaraṃ gāthamāha — </p>
	<p class="paratype40">204<b>.</b> </p>
	<p class="paratype21">“na ca mayhaṃ chinnaṃ hadayaṃ, atthi karuṇāpi mayhaṃ tumhesu. </p>
	<p class="paratype22">saggañca patthayāno, tena ahaṃ pabbajissāmī”ti.</p>
	<p class="paratype03">tattha <b>saggañcā</b>ti ahaṃ saggañca patthayanto yasmā ayaṃ pabbajjā nāma buddhādīhi vaṇṇitā, tasmā pabbajissāmi, tumhe mā cintayitthāti tā assāsesi.</p>
	<p class="paratype03">athassa aggamahesiyā ārocesuṃ. sā garubhārā paripuṇṇagabbhāpi samānā āgantvā mahāsattaṃ vanditvā ekamantaṃ ṭhitā tisso gāthāyo abhāsi — </p>
	<p class="paratype40">205<b>.</b> </p>
	<p class="paratype21">“dulladdhaṃ me āsi sutasoma, yassa te ahaṃ bhariyā. </p>
	<p class="paratype22">yaṃ me vilapantiyā, anapekkho pabbajasi deva. </p>
	<p class="paratype40">206<b>.</b> </p>
	<p class="paratype21">“dulladdhaṃ me āsi sutasoma, yassa te ahaṃ bhariyā. </p>
	<p class="paratype22">yaṃ me kucchipaṭisandhiṃ, anapekkho pabbajasi deva. </p>
	<p class="paratype40">207<b>.</b> </p>
	<p class="paratype21">“paripakko me gabbho, kucchigato yāva naṃ vijāyāmi. </p>
	<p class="paratype22">māhaṃ ekā vidhavā, pacchā dukkhāni addakkhin”ti.</p>
	<p class="paratype03">tattha <b>yaṃ me</b>ti yasmā mama vilapantiyā tvaṃ anapekkho pabbajasi, tasmā yaṃ mayā tava santikā aggamahesiṭṭhānaṃ laddhaṃ, taṃ dulladdhameva āsi. dutiyagāthāya yasmā maṃ tvaṃ kucchipaṭisandhiṃ pahāya anapekkho pabbajasi, tasmā yaṃ mayā tava bhariyattaṃ laddhaṃ, taṃ dulladdhaṃ meti attho. <b>yāva na</b>nti yāvāhaṃ taṃ gabbhaṃ vijāyāmi, tāva adhivāsehīti.</p>
	<p class="paratype03">tato mahāsatto gāthamāha — </p>
	<p class="paratype40">208<b>.</b> </p>
	<p class="paratype21">“paripakko te gabbho, kucchigato iṅgha tvaṃ vijāyassu. </p>
	<p class="paratype22">puttaṃ anomavaṇṇaṃ, taṃ hitvā pabbajissāmī”ti.</p>
	<p class="paratype03">tattha <b>putta</b>nti, bhadde, tava gabbho paripakkoti jānāmi, tvaṃ pana vijāyamānā puttaṃ vijāyissasi, na dhītaraṃ, sā tvaṃ sotthinā vijāyassu puttaṃ, ahaṃ pana saddhiṃ tayā taṃ puttaṃ hitvā pabbajissāmiyevāti.</p>
	<p class="paratype03">sā tassa vacanaṃ sutvā sokaṃ sandhāretuṃ asakkontī “ito dāni paṭṭhāya, deva, amhākaṃ sirī nāma natthī”ti ubhohi hatthehi hadayaṃ dhārayamānā assūni muñcantī mahāsaddena paridevi. atha naṃ samassāsento mahāsatto gāthamāha — </p>
	<p class="paratype40">209<b>.</b> </p>
	<p class="paratype21">“mā tvaṃ cande rudi, mā soci vanatimiramattakkhi. </p>
	<p class="paratype22">āroha varapāsādaṃ, anapekkho ahaṃ gamissāmī”ti.</p>
	<p class="paratype03">tattha <b>mā tvaṃ cande rudī</b>ti, bhadde candādevi, tvaṃ mā rodi mā soci. <b>vanatimiramattakkhī</b>ti girikaṇṇikapupphasamānanette. pāḷiyaṃ pana “koviḷāratambakkhī”ti likhitaṃ, tassā koviḷārapupphaṃ viya tambanetteti attho.</p>
	<p class="paratype03">sā tassa vacanaṃ sutvā ṭhātuṃ asakkontī pāsādaṃ āruyha rodamānā nisīdi. atha naṃ bodhisattassa jeṭṭhaputto disvā “kiṃ nu kho me mātā rodantī nisinnā”ti taṃ pucchanto gāthamāha — </p>
	<p class="paratype40">210<b>.</b> </p>
	<p class="paratype21">“ko taṃ amma kopesi, kiṃ rodasi pekkhasi ca maṃ bāḷhaṃ. </p>
	<p class="paratype22">kaṃ avajjhaṃ ghātemi, ñātīnaṃ udikkhamānānan”ti.</p>
	<p class="paratype03">tattha <b>kopesī</b>ti, amma! ko nāma taṃ kopesi, ko te appiyaṃ akāsi. <b>pekkhasi cā</b>ti maṃ bāḷhaṃ pekkhantī kiṃkāraṇā rodasīti adhippāyo. <b>kaṃ avajjhaṃ ghātemī</b>ti aghātetabbampi kaṃ ghātemi attano ñātīnaṃ udikkhamānānaññeva, akkhāhi meti pucchati.</p>
	<p class="paratype03">tato devī gāthamāha — </p>
	<p class="paratype40">211<b>.</b> </p>
	<p class="paratype21">“na hi so sakkā hantuṃ, vijitāvī yo maṃ tāta kopesi. </p>
	<p class="paratype22">pitā te maṃ tāta avaca, anapekkho ahaṃ gamissāmī”ti.</p>
	<p class="paratype03">tattha <b>vijitāvī</b>ti, tāta, yo maṃ imissā pathaviyā vijitāvī kopesi, appiyasamudācārena me hadaye kopañca sokañca pavesesi, so tayā hantuṃ na sakkā, mañhi, tāta, tava pitā “ahaṃ rajjasiriñca tañca pahāya araññaṃ pavisitvā pabbajissāmī”ti avaca, idaṃ me rodanakāraṇanti.</p>
	<p class="paratype03">so tassā vacanaṃ sutvā “amma! kiṃ nāma tvaṃ kathesi, nanu evaṃ sante mayaṃ anāthā nāma bhavissāmā”ti paridevanto gāthamāha — </p>
	<p class="paratype40">212<b>.</b> </p>
	<p class="paratype21">“yohaṃ pubbe niyyāmi, uyyānaṃ mattakuñjare ca yodhemi. </p>
	<p class="paratype22">sutasome pabbajite, kathaṃ nu dāni karissāmī”ti.</p>
	<p class="paratype03">tassattho — yo ahaṃ pubbe catuājaññayuttaṃ sabbālaṅkārapaṭimaṇḍitaṃ rathaṃ abhiruyha uyyānaṃ gacchāmi, mattakuñjare ca yodhemi, aññehi ca assakīḷādīhi kīḷāmi, svāhaṃ idāni sutasome pabbajite kathaṃ karissāmīti?</p>
	<p class="paratype03">athassa kaniṭṭhabhātā sattavassiko te ubhopi rodante disvā mātaraṃ upasaṅkamitvā, “amma! kiṃkāraṇā tumhe rodathā”ti pucchitvā tamatthaṃ sutvā “tena hi mā rodatha, ahaṃ tātassa pabbajituṃ na dassāmī”ti ubhopi te assāsetvā dhātiyā saddhiṃ pāsādā oruyha pitu santikaṃ gantvā, “tāta, tvaṃ kira amhe akāmake pahāya ‘pabbajāmī’ti vadasi, ahaṃ te pabbajituṃ na dassāmī”ti pitaraṃ gīvāya daḷhaṃ gahetvā gāthamāha — </p>
	<p class="paratype40">213<b>.</b> </p>
	<p class="paratype21">“mātucca me rudantyā, jeṭṭhassa ca bhātuno akāmassa. </p>
	<p class="paratype22">hatthepi te gahessaṃ, na hi gacchasi no akāmānan”ti.</p>
	<p class="paratype03">mahāsatto cintesi — “ayaṃ me paripanthaṃ karoti, kena nu kho naṃ upāyena paṭikkamāpeyyan”ti. tato dhātiṃ oloketvā, “amma! dhāti handimaṃ maṇikkhandhapiḷandhanaṃ, taveso hotu hatthe, puttaṃ apanehi, mā me antarāyaṃ karī”ti sayaṃ puttaṃ hatthe gahetvā apanetuṃ asakkonto tassā lañjaṃ paṭijānetvā gāthamāha — </p>
	<p class="paratype40">214<b>.</b> </p>
	<p class="paratype21">“uṭṭhehi tvaṃ dhāti, imaṃ kumāraṃ ramehi aññattha. </p>
	<p class="paratype22">mā me paripanthamakāsi, saggaṃ mama patthayānassā”ti.</p>
	<p class="paratype03">tattha <b>imaṃ kumāra</b>nti, amma! dhāti tvaṃ uṭṭhehi, imaṃ kumāraṃ apanetvā āgantvā imaṃ maṇiṃ gahetvā aññattha naṃ abhiramehīti. </p>
	<p class="paratype01">sā lañjaṃ labhitvā kumāraṃ saññāpetvā ādāya aññattha gantvā paridevamānā gāthamāha — </p>
	<p class="paratype40">215<b>.</b> </p>
	<p class="paratype21">“yaṃ nūnimaṃ dadeyyaṃ pabhaṅkaraṃ, ko nu me imināttho. </p>
	<p class="paratype22">sutasome pabbajite, kiṃ nu menaṃ karissāmī”ti. </p>
	<p class="paratype01">tassattho — yaṃ nūna ahaṃ imaṃ lañjatthāya gahitaṃ pabhaṅkaraṃ suppabhāsaṃ maṇiṃ dadeyyaṃ, ko nu mayhaṃ sutasomanarinde pabbajite iminā attho, <b>kiṃ nu menaṃ karissāmi,</b> ahaṃ tasmiṃ pabbajite imaṃ labhissāmi, labhantīpi ca kiṃ nu kho etaṃ karissāmi, passatha me kammanti.</p>
	<p class="paratype03">tato mahāsenagutto cintesi — “ayaṃ rājā “gehe me dhanaṃ mandan’ti saññaṃ karoti maññe, bahubhāvamassa kathessāmī”ti. so uṭṭhāya vanditvā gāthamāha — </p>
	<p class="paratype40">216<b>.</b> </p>
	<p class="paratype21">“koso ca tuyhaṃ vipulo, koṭṭhāgārañca tuyhaṃ paripūraṃ. </p>
	<p class="paratype22">pathavī ca tuyhaṃ vijitā, ramassu mā pabbaji devā”ti.</p>
	<p class="paratype03">taṃ sutvā mahāsatto gāthamāha — </p>
	<p class="paratype40">217<b>.</b> </p>
	<p class="paratype21">“koso ca mayhaṃ vipulo, koṭṭhāgārañca mayhaṃ paripūraṃ. </p>
	<p class="paratype22">pathavī ca mayhaṃ vijitā, taṃ hitvā pabbajissāmī”ti.</p>
	<p class="paratype03">taṃ sutvā tasmiṃ apagate kulavaḍḍhanaseṭṭhi nāma uṭṭhāya vanditvā gāthamāha — </p>
	<p class="paratype40">218<b>.</b> </p>
	<p class="paratype21">“mayhampi dhanaṃ pahūtaṃ, saṅkhyātuṃ nopi deva sakkomi. </p>
	<p class="paratype22">taṃ te dadāmi sabbampi, ramassu mā pabbaji devā”ti.</p>
	<p class="paratype03">taṃ sutvā mahāsatto gāthamāha — </p>
	<p class="paratype40">219<b>.</b> </p>
	<p class="paratype21">“jānāmi dhanaṃ pahūtaṃ, kulavaḍḍhana pūjito tayā casmi. </p>
	<p class="paratype22">saggañca patthayāno, tena ahaṃ pabbajissāmī”ti.</p>
	<p class="paratype03">taṃ sutvā kulavaḍḍhane apagate mahāsatto somadattaṃ kaniṭṭhabhātaraṃ āmantetvā, “tāta, ahaṃ pañjarapakkhitto vanakukkuṭo viya ukkaṇṭhito, maṃ gharāvāse anabhirati abhibhavati, ajjeva pabbajissāmi, tvaṃ imaṃ rajjaṃ paṭipajjā”ti rajjaṃ niyyādento gāthamāha — </p>
	<p class="paratype40">220<b>.</b> </p>
	<p class="paratype21">“ukkaṇṭhitosmi bāḷhaṃ, arati maṃ somadatta āvisati. </p>
	<p class="paratype22">bahukāpi me antarāyā, ajjevāhaṃ pabbajissāmī”ti.</p>
	<p class="paratype03">taṃ sutvā sopi pabbajitukāmo taṃ dīpento itaraṃ gāthamāha — </p>
	<p class="paratype40">221<b>.</b> </p>
	<p class="paratype21">“idañca tuyhaṃ rucitaṃ, sutasoma ajjeva dāni tvaṃ pabbaja. </p>
	<p class="paratype22">ahampi pabbajissāmi, na ussahe tayā vinā ahaṃ ṭhātun”ti.</p>
	<p class="paratype03">atha naṃ so paṭikkhipitvā upaḍḍhaṃ gāthamāha — </p>
	<p class="paratype40">222<b>.</b> </p>
	<p class="paratype21">“na hi sakkā pabbajituṃ, nagare na hi paccati janapade cā”ti.</p>
	<p class="paratype03">tattha <b>na hi paccatī</b>ti idāneva tāva mama pabbajjādhippāyaṃ sutvāva imasmiṃ dvādasayojanike sudassananagare ca sakalajanapade ca na paccati, koci uddhane aggiṃ na jāleti, amhesu pana dvīsu pabbajitesu anāthāva raṭṭhavāsino bhavissanti, tasmā na hi sakkā tayā pabbajituṃ, ahameva pabbajissāmīti.</p>
	<p class="paratype03">taṃ sutvā mahājano mahāsattassa pādamūle parivattitvā paridevanto upaḍḍhagāthamāha — </p>
	<p class="paratype21">“sutasome pabbajite, kathaṃ nu dāni karissāmā”ti.</p>
	<p class="paratype03">tato mahāsatto “alaṃ mā socayittha, ahaṃ cirampi ṭhatvā tumhehi vinā bhavissāmi, uppannasaṅkhāro hi nicco nāma natthī”ti mahājanassa dhammaṃ kathento āha — </p>
	<p class="paratype40">223<b>.</b> </p>
	<p class="paratype21">“upanīyatidaṃ maññe, parittaṃ udakaṃva caṅkavāramhi. </p>
	<p class="paratype22">evaṃ suparittake jīvite, na ca pamajjituṃ kālo. </p>
	<p class="paratype40">224<b>.</b> </p>
	<p class="paratype21">“upanīyatidaṃ maññe, parittaṃ udakaṃva caṅkavāramhi. </p>
	<p class="paratype22">evaṃ suparittake jīvite, andhabālā pamajjanti. </p>
	<p class="paratype40">225<b>.</b> </p>
	<p class="paratype21">“te vaḍḍhayanti nirayaṃ, tiracchānayoniñca pettivisayañca. </p>
	<p class="paratype22">taṇhāya bandhanabaddhā, vaḍḍhenti asurakāyan”ti.</p>
	<p class="paratype03">tattha <b>upanīyatidaṃ maññe</b>ti, tāta, “idaṃ jīvitaṃ upanīyatī”ti ahaṃ maññāmi. aññesu suttesu upasaṃharaṇattho upaniyyanattho, idha pana pariyādānattho. tasmā yathā parittaṃ udakaṃ rajakānaṃ khāracaṅkavāre pakkhittaṃ sīghaṃ pariyādiyati, tathā jīvitampi. evaṃ suparittake jīvite taṃ parittakaṃ āyusaṅkhāraṃ gahetvā vicarantānaṃ sattānaṃ na puññakiriyāya pamajjituṃ kālo, appamādova kātuṃ vaṭṭatīti ayamettha attho. <b>andhabālā pamajjantī</b>ti ajarāmarā viya hutvā gūthakalale sūkarā viya hutvā kāmapaṅke nimujjantā pamajjanti. <b>asurakāya</b>nti kāḷakañjikāsurayoniñca vaḍḍhentīti attho.</p>
	<p class="paratype03">evaṃ mahāsatto mahājanassa dhammaṃ desetvā pubbakaṃ nāma pāsādaṃ āruyha sattamāya bhūmiyā ṭhito khaggena cūḷaṃ chinditvā “ahaṃ tumhākaṃ kiñci na homi, attano rājānaṃ gaṇhathā”ti saveṭhanaṃ cūḷaṃ mahājanassa antare khipi. taṃ gahetvā mahājano bhūmiyaṃ parivaṭṭento parivaṭṭento paridevi. tasmiṃ ṭhāne mahantaṃ rajaggaṃ uṭṭhahi. paṭikkamitvā ṭhitajano taṃ oloketvā “raññā cūḷaṃ chinditvā saveṭhanā cūḷā mahājanassa antare khittā bhavissati, tenāyaṃ pāsādassa avidūre rajavaṭṭi uggatā”ti paridevanto gāthamāha — </p>
	<p class="paratype40">226<b>.</b> </p>
	<p class="paratype21">“ūhaññate rajaggaṃ avidūre, pubbakamhi ca pāsāde. </p>
	<p class="paratype22">maññe no kesā chinnā, yasassino dhammarājassā”ti.</p>
	<p class="paratype03">tattha <b>ūhaññate</b>ti uṭṭhahati. <b>rajagga</b>nti rajakkhandho. <b>avidūre</b>ti ito amhākaṃ ṭhitaṭṭhānato avidūre. <b>pubbakamhī</b>ti pubbakapāsādassa samīpe. <b>maññe no</b>ti amhākaṃ dhammarājassa kesā chinnā bhavissantīti maññāma.</p>
	<p class="paratype03">mahāsatto paricārikaṃ pesetvā pabbajitaparikkhāre āharāpetvā kappakena kesamassuṃ ohārāpetvā alaṅkāraṃ sayanapiṭṭhe pātetvā rattapaṭānaṃ dasāni chinditvā tāni kāsāyāni nivāsetvā mattikāpattaṃ vāmāṃsakūṭe laggetvā kattaradaṇḍaṃ ādāya mahātale aparāparaṃ caṅkamitvā pāsādā otaritvā antaravīthiṃ paṭipajji. gacchantaṃ pana naṃ na koci sañjāni. athassa sattasatā khattiyakaññā pāsādaṃ abhiruhitvā taṃ adisvā ābharaṇabhaṇḍameva disvā otaritvā avasesānaṃ soḷasasahassānaṃ itthīnaṃ santikaṃ gantvā “amhākaṃ piyasāmiko sutasomamahissaro pabbajito”ti mahāsaddena paridevamānāva bahi nikkhamiṃsu. tasmiṃ khaṇe mahājano tassa pabbajitabhāvaṃ aññāsi, sakalanagaraṃ saṅkhubhitvā “rājā kira no pabbajito”ti rājadvāre sannipati, mahājano “idha rājā bhavissati, ettha bhavissatī”ti pāsādādīni rañño paribhogaṭṭhānāni gantvā rājānaṃ adisvā — </p>
	<p class="paratype40">227<b>.</b> </p>
	<p class="paratype21">“ayamassa pāsādo, sovaṇṇapupphamālyavītikiṇṇo. </p>
	<p class="paratype22">yahimanuvicari rājā, parikiṇṇo itthāgārehi. </p>
	<p class="paratype40">228<b>.</b> </p>
	<p class="paratype21">“ayamassa pāsādo, sovaṇṇapupphamālyavītikiṇṇo. </p>
	<p class="paratype22">yahimanuvicari rājā, parikiṇṇo ñātisaṅghena. </p>
	<p class="paratype40">229<b>.</b> </p>
	<p class="paratype21">“idamassa kūṭāgāraṃ, sovaṇṇapupphamālyavītikiṇṇaṃ. </p>
	<p class="paratype22">yahimanuvicari rājā, parikiṇṇo itthāgārehi. </p>
	<p class="paratype40">230<b>.</b> </p>
	<p class="paratype21">“idamassa kūṭāgāraṃ, sovaṇṇapupphamālyavītikiṇṇaṃ. </p>
	<p class="paratype22">yahimanuvicari rājā, parikiṇṇo ñātisaṅghena. </p>
	<p class="paratype40">231<b>.</b> </p>
	<p class="paratype21">“ayamassa asokavanikā, supupphitā sabbakālikā rammā. </p>
	<p class="paratype22">yahimanuvicari rājā, parikiṇṇo itthāgārehi. </p>
	<p class="paratype40">232<b>.</b> </p>
	<p class="paratype21">“ayamassa asokavanikā, supupphitā sabbakālikā rammā. </p>
	<p class="paratype22">yahimanuvicari rājā, parikiṇṇo ñātisaṅghena. </p>
	<p class="paratype40">233<b>.</b> </p>
	<p class="paratype21">“idamassa uyyānaṃ, supupphitaṃ sabbakālikaṃ rammaṃ. </p>
	<p class="paratype22">yahimanuvicari rājā, parikiṇṇo itthāgārehi. </p>
	<p class="paratype40">234<b>.</b> </p>
	<p class="paratype21">“idamassa uyyānaṃ, supupphitaṃ sabbakālikaṃ rammaṃ. </p>
	<p class="paratype22">yahimanuvicari rājā, parikiṇṇo ñātisaṅghena. </p>
	<p class="paratype40">235<b>.</b> </p>
	<p class="paratype21">“idamassa kaṇikāravanaṃ, supupphitaṃ sabbakālikaṃ rammaṃ. </p>
	<p class="paratype22">yahimanuvicari rājā, parikiṇṇo itthāgārehi. </p>
	<p class="paratype40">236<b>.</b> </p>
	<p class="paratype21">“idamassa kaṇikāravanaṃ, supupphitaṃ sabbakālikaṃ rammaṃ. </p>
	<p class="paratype22">yahimanuvicari rājā, parikiṇṇo ñātisaṅghena. </p>
	<p class="paratype40">237<b>.</b> </p>
	<p class="paratype21">“idamassa pāṭalivanaṃ, supupphitaṃ sabbakālikaṃ rammaṃ. </p>
	<p class="paratype22">yahimanuvicari rājā, parikiṇṇo itthāgārehi. </p>
	<p class="paratype40">238<b>.</b> </p>
	<p class="paratype21">“idamassa pāṭalivanaṃ, supupphitaṃ sabbakālikaṃ rammaṃ. </p>
	<p class="paratype22">yahimanuvicari rājā, parikiṇṇo ñātisaṅghena. </p>
	<p class="paratype40">239<b>.</b> </p>
	<p class="paratype21">“idamassa ambavanaṃ, supupphitaṃ sabbakālikaṃ rammaṃ. </p>
	<p class="paratype22">yahimanuvicari rājā, parikiṇṇo itthāgārehi. </p>
	<p class="paratype40">240<b>.</b> </p>
	<p class="paratype21">“idamassa ambavanaṃ, supupphitaṃ sabbakālikaṃ rammaṃ. </p>
	<p class="paratype22">yahimanuvicari rājā, parikiṇṇo ñātisaṅghena. </p>
	<p class="paratype40">241<b>.</b> </p>
	<p class="paratype21">“ayamassa pokkharaṇī, sañchannā aṇḍajehi vītikiṇṇā. </p>
	<p class="paratype22">yahimanuvicari rājā, parikiṇṇo itthāgārehi. </p>
	<p class="paratype40">242<b>.</b> </p>
	<p class="paratype21">“ayamassa pokkharaṇī, sañchannā aṇḍajehi vītikiṇṇā. </p>
	<p class="paratype22">yahimanuvicari rājā, parikiṇṇo ñātisaṅghenā”ti. — </p>
	<p class="paratype25">imāhi gāthāhi paridevanto vicari.</p>
	<p class="paratype03">tattha <b>vītikiṇṇo</b>ti sovaṇṇapupphehi ca nānāmālyehi ca samokiṇṇo. <b>parikiṇṇo</b>ti parivārito. <b>itthāgārehī</b>ti dāsiyo upādāya itthiyo itthāgārā nāma. <b>ñātisaṅghenā</b>ti amaccāpi idha ñātayo eva. <b>kūṭāgāra</b>nti sattaratanavicitto sayanakūṭāgāragabbho. <b>asokavanikā</b>ti asokavanabhūmi. <b>sabbakālikā</b>ti sabbakālaparibhogakkhamā niccapupphitā vā. <b>uyyāna</b>nti nandanavanacittalatāvanasadisaṃ uyyānaṃ . <b>sabbakālika</b>nti chasupi utūsu uppajjanakapupphaphalasañchannaṃ. kaṇikāravanādīsu <b>sabbakālika</b>nti sabbakāle supupphitaphalitameva. <b>sañchannā</b>ti nānāvidhehi jalajathalajakusumehi suṭṭhu sañchannā. <b>aṇḍajehi vītikiṇṇā</b>ti sakuṇasaṅghehi okiṇṇā.</p>
	<p class="paratype03">evaṃ tesu tesu ṭhānesu paridevitvā mahājano puna rājaṅgaṇaṃ āgantvā — </p>
	<p class="paratype40">243<b>.</b> </p>
	<p class="paratype21">“rājā vo kho pabbajito, sutasomo rajjaṃ imaṃ pahatvāna. </p>
	<p class="paratype22">kāsāyavatthavasano, nāgova ekako caratī”ti. — </p>
	<p class="paratype25">gāthaṃ vatvā attano ghare vibhavaṃ pahāya puttadhītaro hatthesu gahetvā nikkhamitvā bodhisattasseva santikaṃ agamāsi, tathā mātāpitaro puttadārā soḷasasahassā ca nāṭakitthiyo. sakalanagaraṃ tucchaṃ viya ahosi, janapadavāsinopi tesaṃ pacchato pacchato gamiṃsu. bodhisatto dvādasayojanikaṃ parisaṃ gahetvā himavantābhimukho pāyāsi. athassa abhinikkhamanaṃ ñatvā sakko vissakammaṃ āmantetvā, “tāta vissakamma, sutasomamahārājā abhinikkhamanaṃ nikkhanto, vasanaṭṭhānaṃ laddhuṃ vaṭṭati, samāgamo ca mahā bhavissati, gaccha himavantapadese gaṅgātīre tiṃsayojanāyāmaṃ pañcadasayojanavitthataṃ assamapadaṃ māpehī”ti pesesi. so tathā katvā tasmiṃ assamapade pabbajitaparikkhāre paṭiyādetvā ekapadikamaggaṃ māpetvā devalokameva gato.</p>
	<p class="paratype03">mahāsatto tena maggena gantvā taṃ assamapadaṃ pavisitvā paṭhamaṃ sayaṃ pabbajitvā pacchā sese pabbājesi, aparabhāge bahū pabbajiṃsu. tiṃsayojanikaṃ ṭhānaṃ paripūri. vissakammena pana assamamāpitaniyāmo ca bahūnaṃ pabbajitaniyāmo ca bodhisattassa assamapadasaṃvidahitaniyāmo ca <b>hatthipālajātake</b> (jā. 1.15.337 ādayo) āgatanayeneva veditabbo. tattha mahāsatto yassa yasseva kāmavitakkādi micchāvitakko uppajjati, taṃ taṃ ākāsena upasaṅkamitvā ākāse pallaṅkena nisīditvā ovadanto gāthādvayamāha — </p>
	<p class="paratype40">244<b>.</b> </p>
	<p class="paratype21">“māssu pubbe ratikīḷitāni, hasitāni ca anussarittha. </p>
	<p class="paratype22">mā vo kāmā haniṃsu, rammañhi sudassanaṃ nagaraṃ. </p>
	<p class="paratype40">245<b>.</b> </p>
	<p class="paratype21">“mettacittañca bhāvetha, appamāṇaṃ divā ca ratto ca. </p>
	<p class="paratype22">agacchittha devapuraṃ, āvāsaṃ puññakamminan”ti.</p>
	<p class="paratype03">tattha <b>ratikīḷitānī</b>ti kāmaratiyo ca kāyavācākhiḍḍāvasena pavattakīḷitāni ca. <b>mā vo kāmā haniṃsū</b>ti mā tumhe vatthukāmakilesakāmā haniṃsu. <b>rammaṃ hī</b>ti sudassananagaraṃ nāma ramaṇīyaṃ, taṃ mā anussarittha. <b>mettacitta</b>nti idaṃ desanāmattameva, so pana cattāropi brahmavihāre ācikkhi. <b>appamāṇa</b>nti appamāṇasattārammaṇaṃ. <b>agacchitthā</b>ti gamissatha. <b>devapura</b>nti brahmalokaṃ.</p>
	<p class="paratype03">sopi isigaṇo tassovāde ṭhatvā brahmalokaparāyaṇo ahosīti sabbaṃ <b>hatthipālajātake</b> āgatanayeneva kathetabbaṃ.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi tathāgato mahābhinikkhamanaṃ nikkhantoyevā”ti vatvā jātakaṃ samodhānesi “tadā mātāpitaro mahārājakulāni ahesuṃ, candādevī rāhulamātā, jeṭṭhaputto sāriputto, kaniṭṭhaputto rāhulo, dhāti khujjuttarā, kulavaḍḍhanaseṭṭhi kassapo, mahāsenagutto moggallāno, somadattakumāro ānando, sesaparisā buddhaparisā, sutasomarājā pana ahameva ahosin”ti. </p>
	<p class="paratype06">cūḷasutasomajātakavaṇṇanā pañcamā. </p>
	<p class="paratype01">jātakuddānaṃ — </p>
	<p class="paratype21">suvapaṇḍitajambukakuṇḍalino, varakaññamalambusajātakañca. </p>
	<p class="paratype22">pavaruttamasaṅkhasirīvhayako, sutasomārindamarājavaro. </p>
	<p class="paratype06">cattālīsanipātavaṇṇanā niṭṭhitā. </p> 
</body>
</html>