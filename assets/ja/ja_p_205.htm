<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [199] 9. gahapatijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>5. ruhakavaggo</h4>
	<h5>[199] 9. gahapatijātakavaṇṇanā</h5>
	<p class="paratype03"><b>ubhayaṃ</b> <b>me na khamatī</b>ti idaṃ satthā jetavane viharanto ukkaṇṭhitameva bhikkhuṃ ārabbha kathesi. kathento ca “mātugāmo nāma arakkhito, pāpakammaṃ katvā yena kenaci upāyena sāmikaṃ vañcetiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe gahapatikule nibbattitvā vayappatto gharāvāsaṃ gaṇhi. tassa bhariyā dussīlā gāmabhojakena saddhiṃ anācāraṃ carati. bodhisatto taṃ ñatvā pariggaṇhanto carati . tadā pana antovasse bījesu nīhaṭesu chātakaṃ ahosi, sassānaṃ gabbhagahaṇakālo jāto. sakalagāmavāsino “ito māsadvayena sassāni uddharitvā vīhiṃ dassāmā”ti ekato hutvā gāmabhojakassa hatthato ekaṃ jaragoṇaṃ gahetvā maṃsaṃ khādiṃsu.</p>
	<p class="paratype03">athekadivasaṃ gāmabhājako khaṇaṃ oloketvā bodhisattassa bahigatavelāyaṃ gehaṃ pāvisi. tesaṃ sukhanipannakkhaṇeyeva bodhisatto gāmadvārena pavisitvā gehābhimukho pāyāsi. sā itthī gāmadvārābhimukhī taṃ disvā “ko nu kho eso”ti ummāre ṭhatvā olokentī “soyevā”ti ñatvā gāmabhojakassa ācikkhi, gāmabhojako bhīto pakampi. atha naṃ sā “mā bhāyi, attheko upāyo, amhehi tava hatthato goṇamaṃsaṃ khāditaṃ, tvaṃ maṃsamūlaṃ sodhento viya hohi, ahaṃ koṭṭhaṃ āruyha koṭṭhadvāre ṭhatvā ‘vīhi natthī’ti vakkhāmi. tvaṃ gehamajjhe ṭhatvā ‘amhākaṃ ghare dārakā chātā, maṃsamūlaṃ me dehī’ti punappunaṃ codeyyāsī”ti vatvā koṭṭhaṃ āruyha koṭṭhadvāre nisīdi. itaro gehamajjhe ṭhatvā “maṃsamūlaṃ dehī”ti vadati. sā koṭṭhadvāre nisinnā “koṭṭhe vīhi natthi, sasse uddharante dassāmi gacchāhī”ti āha.</p>
	<p class="paratype03">bodhisatto gehaṃ pavisitvā tesaṃ kiriyaṃ disvā “imāya pāpāya kataupāyo esa bhavissatī”ti ñatvā gāmabhojakaṃ āmantetvā “so gāmabhojaka amhe tava jaragoṇassa maṃsaṃ khādantā ‘ito māsadvayena vīhiṃ dassāmā’ti khādimha, tvaṃ aḍḍhamāsampi anatikkamitvā idāneva kasmā āharāpesi, na tvaṃ iminā kāraṇena āgato, aññena kāraṇena āgato bhavissasi, mayhaṃ tava kiriyā na ruccati, ayampi anācārā pāpadhammā koṭṭhe vīhīnaṃ abhāvaṃ jānāti, sā dāni koṭṭhaṃ āruyha ‘vīhi natthī’ti vadati, tvampi ‘dehī’ti vadati, ubhinnampi vo karaṇaṃ mayhaṃ na ruccatī”ti etamatthaṃ pakāsento imā gāthā avoca — </p>
	<p class="paratype40">97<b>.</b> </p>
	<p class="paratype21">“ubhayaṃ me na khamati, ubhayaṃ me na ruccati. </p>
	<p class="paratype22">yācāyaṃ koṭṭhamotiṇṇā, nadassaṃ iti bhāsati. </p>
	<p class="paratype40">98<b>.</b> </p>
	<p class="paratype21">“taṃ taṃ gāmapati brūmi, kadare appasmi jīvite. </p>
	<p class="paratype27">dve māse saṅgaraṃ katvā, maṃsaṃ jaraggavaṃ kisaṃ. </p>
	<p class="paratype22">appattakāle codesi, tampi mayhaṃ na ruccatī”ti. </p>
	<p class="paratype01">tattha <b>taṃ taṃ gāmapati brūmī</b>ti, ambho gāmajeṭṭhaka, tena kāraṇena taṃ vadāmi. <b>kadare appasmi jīvite</b>ti amhākaṃ jīvitaṃ nāma kadarañceva thaddhaṃ lūkhaṃ kasiraṃ appañca mandaṃ parittaṃ, tasmiṃ no evarūpe jīvite vattamāne. <b>dve māse saṅgaraṃ katvā, maṃsaṃ jaraggavaṃ kisa</b>nti amhākaṃ maṃsaṃ gaṇhantānaṃ jaraggavaṃ kisaṃ dubbalaṃ jaragoṇaṃ dadamāno tvaṃ “dvīhi māsehi mūlaṃ dātabban”ti evaṃ dve māse saṅgaraṃ paricchedaṃ katvā. <b>appattakāle codesī</b>ti tasmiṃ kāle asampatte antarāva codesi. <b>tampi mayhaṃ na ruccatī</b>ti yā cāyaṃ pāpadhammā dussīlā antokoṭṭhe vīhīnaṃ natthibhāvaṃ jānamānāva ajānantī viya hutvā koṭṭhamotiṇṇā koṭṭhadvāre ṭhatvā na dassaṃ iti bhāsati, yañca tvaṃ akāle codesi, tampīti idaṃ ubhayampi mama neva khamati na ruccatīti.</p>
	<p class="paratype03">evaṃ so kathentova gāmabhojakaṃ cūḷāya gahetvā kaḍḍhitvā gehamajjhe pātetvā “gāmabhojakomhīti parassa rakkhitagopitabhaṇḍe aparajjhasī”tiādīhi paribhāsitvā pothetvā dubbalaṃ katvā gīvāya gahetvā gehā nikkaḍḍhitvā tampi duṭṭhaitthiṃ kesesu gahetvā koṭṭhā otāretvā nippothetvā “sace puna evarūpaṃ karosi, jānissasī”ti santajjesi. tato paṭṭhāya gāmabhojako taṃ gehaṃ oloketumpi na visahi, sāpi pāpā puna manasāpi aticarituṃ nāsakkhi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. “tadā gāmabhojako devadatto, niggahakārako gahapati pana ahameva ahosin”ti. </p>
	<p class="paratype06">gahapatijātakavaṇṇanā navamā. </p> 
</body>
</html>