<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [403] 8. aṭṭhisenajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>1. kukkuvaggo</h4>
	<h5>[403] 8. aṭṭhisenajātakavaṇṇanā</h5>
	<p class="paratype03"><b>yeme ahaṃ na jānāmī</b>ti idaṃ satthā āḷaviṃ nissāya aggāḷave cetiye viharanto kuṭikārasikkhāpadaṃ ārabbha kathesi. paccuppannavatthu heṭṭhā <b>maṇikaṇṭhajātake</b> (jā. 1.3.7 ādayo) kathitameva. satthā pana te bhikkhū āmantetvā “bhikkhave, porāṇakapaṇḍitā pubbe anuppanne buddhe bāhirakapabbajjāya pabbajitvā rājūhi pavāritāpi ‘yācanā nāma paresaṃ appiyā amanāpā’ti na yāciṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ nigame brāhmaṇakule nibbatti, aṭṭhisenakumārotissa nāmaṃ kariṃsu. so vayappatto takkasilāyaṃ sabbasippāni uggaṇhitvā aparabhāge kāmesu ādīnavaṃ disvā gharāvāsato nikkhamitvā isipabbajjaṃ pabbajitvā jhānābhiññāsamāpattiyo nibbattetvā himavantapadese ciraṃ vasitvā loṇambilasevanatthāya manussapathaṃ otaritvā anupubbena bārāṇasiṃ patvā rājuyyāne vasitvā punadivase bhikkhāya caranto rājaṅgaṇaṃ agamāsi. rājā tassācāravihāre pasīditvā taṃ nimantāpetvā pāsādatale pallaṅke nisīdāpetvā subhojanaṃ bhojetvā bhojanāvasāne anumodanaṃ sutvā pasanno paṭiññaṃ gahetvā mahāsattaṃ rājuyyāne vasāpesi, divasassa ca dve tayo vāre upaṭṭhānaṃ agamāsi. so ekadivasaṃ dhammakathāya pasanno rajjaṃ ādiṃ katvā “yena vo attho, taṃ vadeyyāthā”ti pavāresi. bodhisatto “idaṃ nāma me dehī”ti na vadati. aññe yācakā “idaṃ dehi, idaṃ dehī”ti icchiticchitaṃ yācanti, rājā asajjamāno detiyeva. so ekadivasaṃ cintesi “aññe yācanakavanibbakā ‘idañcidañca amhākaṃ dehī’ti maṃ yācanti, ayyo pana aṭṭhiseno pavāritakālato paṭṭhāya na kiñci yācati, paññavā kho panesa upāyakusalo, pucchissāmi nan”ti. so ekadivasaṃ bhuttapātarāso gantvā vanditvā ekamantaṃ nisinno aññesaṃ yācanakāraṇaṃ tassa ca ayācanakāraṇaṃ pucchanto paṭhamaṃ gāthamāha — </p>
	<p class="paratype40">54<b>.</b> </p>
	<p class="paratype21">“yeme ahaṃ na jānāmi, aṭṭhisena vanibbake. </p>
	<p class="paratype22">te maṃ saṅgamma yācanti, kasmā maṃ tvaṃ na yācasī”ti.</p>
	<p class="paratype03">tattha <b>vanibbake</b>ti yācanake. <b>saṅgammā</b>ti samāgantvā. idaṃ vuttaṃ hoti — ayya, aṭṭhisena, yeme vanibbake ahaṃ nāmagottajātikulappadesena “ime nāmete”tipi na jānāmi, te maṃ samāgantvā icchiticchitaṃ yācanti, tvaṃ pana kasmā maṃ kiñci na yācasīti.</p>
	<p class="paratype03">taṃ sutvā bodhisatto dutiyaṃ gāthamāha — </p>
	<p class="paratype40">55<b>.</b> </p>
	<p class="paratype21">“yācako appiyo hoti, yācaṃ adadamappiyo. </p>
	<p class="paratype22">tasmāhaṃ taṃ na yācāmi, mā me videssanā ahū”ti.</p>
	<p class="paratype03">tattha <b>yācako appiyo hotī</b>ti yo hi, mahārāja, puggalo “idaṃ me dehī”ti yācako, so mātāpitūnampi mittāmaccādīnampi appiyo hoti amanāpo. tassa appiyabhāvo maṇikaṇṭhajātakena dīpetabbo. <b>yāca</b>nti yācitabhaṇḍaṃ. <b>adada</b>nti adadamāno. idaṃ vuttaṃ hoti — yopi yācitaṃ na deti, so mātāpitaro ādiṃ katvā adadamāno puggalo yācakassa appiyo hotīti. <b>tasmā</b>ti yasmā yācakopi dāyakassa, yācitaṃ bhaṇḍaṃ adadantopi yācakassa appiyo hoti, tasmā ahaṃ taṃ na yācāmi. <b>mā me videssanā ahū</b>ti sace hi ahaṃ yāceyyameva, tava videsso bhaveyya, sā me tava santikā uppannā videssanā, sace pana tvaṃ na dadeyyāsi, mama videsso bhaveyyāsi, sā ca mama tayi videssanā, evaṃ sabbathāpi mā me videssanā ahu, mā no ubhinnampi mettā bhijjīti etamatthaṃ sampassanto ahaṃ taṃ na kiñci yācāmīti.</p>
	<p class="paratype03">athassa vacanaṃ sutvā rājā tisso gāthā abhāsi — </p>
	<p class="paratype40">56<b>.</b> </p>
	<p class="paratype21">“yo ve yācanajīvāno, kāle yācaṃ na yācati. </p>
	<p class="paratype22">parañca puññā dhaṃseti, attanāpi na jīvati. </p>
	<p class="paratype40">57<b>.</b> </p>
	<p class="paratype21">“yo ca yācanajīvāno, kāle yācañhi yācati. </p>
	<p class="paratype22">parañca puññaṃ labbheti, attanāpi ca jīvati. </p>
	<p class="paratype40">58<b>.</b> </p>
	<p class="paratype21">“na vedessanti sappaññā, disvā yācakamāgate. </p>
	<p class="paratype22">brahmacāri piyo mesi, vada tvaṃ bhaññamicchasī”ti. </p>
	<p class="paratype01">tattha <b>yācanajīvāno</b>ti yācanajīvamāno, ayameva vā pāṭho. idaṃ vuttaṃ hoti — ayya, aṭṭhisena yo yācanena jīvamāno dhammiko samaṇo vā brāhmaṇo vā yācitabbayuttapattakāle kiñcideva yācitabbaṃ na yācati, so parañca dāyakaṃ puññā dhaṃseti parihāpeti, attanāpi ca sukhaṃ na jīvati. <b>puññaṃ labbhetī</b>ti kāle pana yācitabbaṃ yācanto parañca puññaṃ adhigameti, attanāpi ca sukhaṃ jīvati. <b>na vedessantī</b>ti yaṃ tvaṃ vadesi “mā me videssanā ahū”ti, taṃ kasmā vadasi. sappaññā hi dānañca dānaphalañca jānantā paṇḍitā yācake āgate disvā na dessanti na kujjhanti, aññadatthu pana pamuditāva hontīti dīpeti. <b>yācakamāgate</b>ti ma-kāro byañjanasandhivasena vutto, yācake āgateti attho. <b>brahmacāri piyo mesī</b>ti ayya aṭṭhisena, parisuddhacāri mahāpuñña, tvaṃ mayhaṃ ativiya piyo, tasmā varaṃ tvaṃ maṃ vadehi yācāhiyeva. <b>bhaññamicchasī</b>ti yaṃkiñci vattabbaṃ icchasi, sabbaṃ vada, rajjampi te dassāmiyevāti.</p>
	<p class="paratype03">evaṃ bodhisatto raññā rajjenāpi pavārito neva kiñci yāci. rañño pana evaṃ attano ajjhāsaye kathite mahāsattopi pabbajitapaṭipattiṃ dassetuṃ “mahārāja, yācanā hi nāmesā kāmabhogīnaṃ gihīnaṃ āciṇṇā, na pabbajitānaṃ, pabbajitena pana pabbajitakālato paṭṭhāya gihīhi asamānaparisuddhājīvena bhavitabban”ti pabbajitapaṭipadaṃ dassento chaṭṭhaṃ gāthamāha — </p>
	<p class="paratype40">59<b>.</b> </p>
	<p class="paratype21">“na ve yācanti sappaññā, dhīro ca veditumarahati. </p>
	<p class="paratype22">uddissa ariyā tiṭṭhanti, esā ariyāna yācanā”ti.</p>
	<p class="paratype03">tattha <b>sappaññā</b>ti buddhā ca buddasāvakā ca bodhiyā paṭipannā isipabbajjaṃ pabbajitā bodhisattā ca sabbepi sappaññā ca susīlā ca, ete evarūpā sappaññā “amhākaṃ idañcidañca dethā”ti na yācanti. <b>dhīro ca veditumarahatī</b>ti upaṭṭhāko pana dhīro paṇḍito gilānakāle ca agilānakāle ca yena yenattho, taṃ sabbaṃ sayameva vedituṃ jānituṃ arahati. <b>uddissa ariyā tiṭṭhantī</b>ti ariyā pana vācaṃ abhinditvā yenatthikā honti, taṃ uddissa kevalaṃ bhikkhācāravattena tiṭṭhanti, neva kāyaṅgaṃ vā vācaṅgaṃ vā kopenti. kāyavikāraṃ dassetvā nimittaṃ karonto hi kāyaṅgaṃ kopeti nāma, vacībhedaṃ karonto vācaṅgaṃ kopeti nāma, tadubhayaṃ akatvā buddhādayo ariyā tiṭṭhanti. <b>esā ariyāna yācanā</b>ti esā kāyaṅgavācaṅgaṃ akopetvā bhikkhāya tiṭṭhamānā ariyānaṃ yācanā nāma.</p>
	<p class="paratype03">rājā bodhisattassa vacanaṃ sutvā “bhante, yadi sappañño upaṭṭhāko attanāva ñatvā kulūpakassa dātabbaṃ deti, ahampi tumhākaṃ idañcidañca dammī”ti vadanto sattamaṃ gāthamāha — </p>
	<p class="paratype40">60<b>.</b> </p>
	<p class="paratype21">“dadāmi te brāhmaṇa rohiṇīnaṃ, gavaṃ sahassaṃ saha puṅgavena. </p>
	<p class="paratype22">ariyo hi ariyassa kathaṃ na dajjā, sutvāna gāthā tava dhammayuttā”ti.</p>
	<p class="paratype03">tattha <b>rohiṇīna</b>nti rattavaṇṇānaṃ. <b>gavaṃ sahassa</b>nti khīradadhiādimadhurarasaparibhogatthāya evarūpānaṃ gunnaṃ sahassaṃ tuyhaṃ dammi, taṃ me paṭiggaṇha. <b>ariyo</b>ti ācārāriyo. <b>ariyassā</b>ti ācārāriyassa. <b>kathaṃ na dajjā</b>ti kena kāraṇena na dadeyya.</p>
	<p class="paratype03">evaṃ vutte bodhisatto “ahaṃ mahārāja, akiñcano pabbajito, na me gāvīhi attho”ti paṭikkhipi. rājā tassovāde ṭhatvā dānādīni puññāni katvā saggaparāyaṇo ahosi. sopi aparihīnajjhāno brahmaloke uppajji.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne bahū sotāpattiphalādīsu patiṭṭhitā. tadā rājā ānando ahosi, aṭṭhiseno pana ahameva ahosinti. </p>
	<p class="paratype06">aṭṭhisenajātakavaṇṇanā aṭṭhamā. </p> 
</body>
</html>