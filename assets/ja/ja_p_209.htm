<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [203] 3. khandhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>6. nataṃdaḷhavaggo</h4>
	<h5>[203] 3. khandhajātakavaṇṇanā</h5>
	<p class="paratype03"><b>virūpakkhehi me metta</b>nti idaṃ satthā jetavane viharanto aññataraṃ bhikkhuṃ ārabbha kathesi. taṃ kira jantāgharadvāre kaṭṭhāni phālentaṃ pūtirukkhantarā nikkhamitvā eko sappo pādaṅguliyaṃ ḍaṃsi, so tattheva mato. tassa matabhāvo sakalavihāre pākaṭo ahosi. dhammasabhāyaṃ bhikkhū kathaṃ samuṭṭhāpesuṃ — “āvuso, asuko kira bhikkhu jantāgharadvāre kaṭṭhāni phālento sappena daṭṭho tattheva mato”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “sace so, bhikkhave, bhikkhu cattāri ahirājakulāni ārabbha mettaṃ abhāvayissa, na naṃ sappo ḍaṃseyya. porāṇakatāpasāpi anuppanne buddhe catūsu ahirājakulesu mettaṃ bhāvetvā tāni ahirājakulāni nissāya uppajjanakabhayato mucciṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto kāme pahāya isipabbajjaṃ pabbajitvā abhiññā ca samāpattiyo ca nibbattetvā himavantapadese ekasmiṃ gaṅgānivattane assamapadaṃ māpetvā jhānakīḷaṃ kīḷanto isigaṇaparivuto vihāsi. tadā gaṅgātīre nānappakārā dīghajātikā isīnaṃ paripanthaṃ karonti, yebhuyyena isayo jīvitakkhayaṃ pāpuṇanti. tāpasā tamatthaṃ bodhisattassa ārocesuṃ. bodhisatto sabbe tāpase sannipātāpetvā “sace tumhe catūsu ahirājakulesu mettaṃ bhāveyyātha, na vo sappā ḍaṃseyyuṃ, tasmā ito paṭṭhāya catūsu ahirājakulesu evaṃ mettaṃ bhāvethā”ti vatvā imaṃ gāthamāha — </p>
	<p class="paratype40">105<b>.</b> </p>
	<p class="paratype21">“virūpakkhehi me mettaṃ, mettaṃ erāpathehi me. </p>
	<p class="paratype22">chabyāputtehi me mettaṃ, mettaṃ kaṇhāgotamakehi cā”ti.</p>
	<p class="paratype03">tattha <b>virūpakkhehi me metta</b>nti virūpakkhanāgarājakulehi saddhiṃ mayhaṃ mettaṃ. <b>erāpathā</b>dīsupi eseva nayo. etānipi hi erāpathanāgarājakulaṃ chabyāputtanāgarājakulaṃ kaṇhāgotamakanāgarājakulanti nāgarājakulāneva.</p>
	<p class="paratype03">evaṃ cattāri nāgarājakulāni dassetvā “sace tumhe etesu mettaṃ bhāvetuṃ sakkhissatha, dīghajātikā vo na ḍaṃsissanti na viheṭhessantī”ti vatvā dutiyaṃ gāthamāha — </p>
	<p class="paratype21">“apādakehi me mettaṃ, mettaṃ dvipādakehi me. </p>
	<p class="paratype22">catuppadehi me mettaṃ, mettaṃ bahuppadehi me”ti.</p>
	<p class="paratype03">tattha paṭhamapadena odissakaṃ katvā sabbesu apādakesu dīghajātikesu ceva macchesu ca mettābhāvanā dassitā, dutiyapadena manussesu ceva pakkhijātesu ca, tatiyapadena hatthiassādīsu sabbacatuppadesu, catutthapadena vicchikasatapadiuccāliṅgapāṇakamakkaṭakādīsu.</p>
	<p class="paratype03">evaṃ sarūpena mettābhāvanaṃ dassetvā idāni āyācanavasena dassento imaṃ gāthamāha — </p>
	<p class="paratype21">“mā maṃ apādako hiṃsi, mā maṃ hiṃsi dvipādako. </p>
	<p class="paratype22">mā maṃ catuppado hiṃsi, mā maṃ hiṃsi bahuppado”ti.</p>
	<p class="paratype03">tattha <b>mā ma</b>nti etesu apādakādīsu koci ekopi mā maṃ hiṃsatu, mā viheṭhetūti evaṃ āyācantā mettaṃ bhāvethāti attho.</p>
	<p class="paratype03">idāni anodissakavasena mettābhāvanaṃ dassento imaṃ gāthamāha — </p>
	<p class="paratype21">“sabbe sattā sabbe pāṇā, sabbe bhūtā ca kevalā. </p>
	<p class="paratype22">sabbe bhadrāni passantu, mā kañci pāpamāgamā”ti.</p>
	<p class="paratype03">tattha taṇhādiṭṭhivasena vaṭṭe pañcasu khandhesu āsattā visattā laggā laggitāti <b>sattā,</b> assāsapassāsapavattanasaṅkhātena pāṇanavasena <b>pāṇā,</b> bhūtabhāvitanibbattanavasena <b>bhūtā</b>ti evaṃ vacanamattaviseso veditabbo. avisesena pana sabbānipetāni padāni sabbasattasaṅgāhakāneva. <b>kevalā</b>ti sakalā. idaṃ sabbasaddasseva hi pariyāyavacanaṃ. <b>bhadrāni passantū</b>ti sabbepete sattā bhadrāni sādhūni kalyāṇāneva passantu. <b>mā kañci pāpamāgamā</b>ti etesu kañci ekaṃ sattampi pāpaṃ lāmakaṃ dukkhaṃ mā āgamā, mā āgacchatu mā pāpuṇātu, sabbe averā abyāpajjā sukhī niddukkhā hontūti.</p>
	<p class="paratype03">evaṃ “sabbasattesu anodissakavasena mettaṃ bhāvethā”ti vatvā puna tiṇṇaṃ ratanānaṃ guṇe anussarāpetuṃ — </p>
	<p class="paratype40">106<b>.</b> </p>
	<p class="paratype21">“appamāṇo buddho, appamāṇo dhammo. </p>
	<p class="paratype22">appamāṇo saṅgho”ti āha.</p>
	<p class="paratype03">tattha pamāṇakarānaṃ kilesānaṃ abhāvena guṇānañca pamāṇābhāvena buddharatanaṃ <b>appamāṇaṃ. dhammo</b>ti navavidho lokuttaradhammo. tassapi pamāṇaṃ kātuṃ na sakkāti <b>appamāṇo</b>. tena appamāṇena dhammena samannāgatattā <b>saṅghopi appamāṇo</b>.</p>
	<p class="paratype03">iti bodhisatto “imesaṃ tiṇṇaṃ ratanānaṃ guṇe anussarathā”ti vatvā tiṇṇaṃ ratanānaṃ appamāṇaguṇataṃ dassetvā sappamāṇe satte dassetuṃ — </p>
	<p class="paratype21">“pamāṇavantāni sarīsapāni, ahi vicchika satapadī. </p>
	<p class="paratype22">uṇṇanābhi sarabū mūsikā”ti āha.</p>
	<p class="paratype03">tattha <b>sarīsapānī</b>ti sappadīghajātikānaṃ nāmaṃ. te hi sarantā gacchanti, sirena vā sapantīti sarīsapā. <b>“ahī”</b>tiādi tesaṃ sarūpato nidassanaṃ. tattha <b>uṇṇanābhī</b>ti makkaṭako. tassa hi nābhito uṇṇāsadisaṃ suttaṃ nikkhamati, tasmā “uṇṇanābhī”ti vuccati. <b>sarabū</b>ti gharagoḷikā.</p>
	<p class="paratype03">iti bodhisatto “yasmā etesaṃ antorāgādayo pamāṇakarā dhammā atthi, tasmā tāni sarīsapādīni pamāṇavantānī”ti dassetvā “appamāṇānaṃ tiṇṇaṃ ratanānaṃ ānubhāvena ime pamāṇavantā sattā rattindivaṃ parittakammaṃ karontūti evaṃ tiṇṇaṃ ratanānaṃ guṇe anussarathā”ti vatvā tato uttari kattabbaṃ dassetuṃ imaṃ gāthamāha — </p>
	<p class="paratype21">“katā me rakkhā katā me parittā, paṭikkamantu bhūtāni. </p>
	<p class="paratype22">sohaṃ namo bhagavato, namo sattannaṃ sammāsambuddhānan”ti.</p>
	<p class="paratype03">tattha <b>katā me rakkhā</b>ti mayā ratanattayaguṇe anussarantena attano rakkhā gutti katā. <b>katā me parittā</b>ti parittāṇampi me attano kataṃ. <b>paṭikkamantu bhūtānī</b>ti mayi ahitajjhāsayāni bhūtāni paṭikkamantu apagacchantu. <b>sohaṃ namo bhagavato</b>ti so ahaṃ evaṃ kataparitto atītassa parinibbutassa sabbassapi buddhassa bhagavato namo karomi. <b>namo sattannaṃ sammāsambuddhāna</b>nti visesena pana atīte paṭipāṭiyā parinibbutānaṃ sattannaṃ sammāsambuddhānaṃ namo karomīti.</p>
	<p class="paratype03">evaṃ “namakkāraṃ karontāpi satta buddhe anussarathā”ti bodhisatto isigaṇassa imaṃ parittaṃ bandhitvā adāsi. ādito pana paṭṭhāya dvīhi gāthāhi catūsu ahirājakulesu mettāya dīpitattā odissakānodissakavasena vā dvinnaṃ mettābhāvanānaṃ dīpitattā idaṃ parittaṃ idha vuttanti veditabbaṃ, aññaṃ vā kāraṇaṃ pariyesitabbaṃ. tato paṭṭhāya isigaṇo bodhisattassa ovāde ṭhatvā mettaṃ bhāvesi, buddhaguṇe anussari. evametesu buddhaguṇe anussarantesuyeva sabbe dīghajātikā paṭikkamiṃsu. bodhisattopi brahmavihāre bhāvetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā isigaṇo buddhaparisā ahosi, gaṇasatthā pana ahameva ahosin”ti. </p>
	<p class="paratype06">khandhajātakavaṇṇanā tatiyā. </p> 
</body>
</html>