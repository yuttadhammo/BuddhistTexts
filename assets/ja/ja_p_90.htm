<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [84] 4. atthassadvārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>9. apāyimhavaggo</h4>
	<h5>[84] 4. atthassadvārajātakavaṇṇanā</h5>
	<p class="paratype03"><b>ārogyamicche</b> <b>paramañca lābha</b>nti idaṃ satthā jetavane viharanto ekaṃ atthakusalaṃ kulaputtaṃ ārabbha kathesi. sāvatthiyañhi ekassa mahāvibhavassa seṭṭhino putto jātiyā sattavasso paññavā atthakusalo. so ekadivasaṃ pitaraṃ upasaṅkamitvā atthassa dvārapañhaṃ nāma pucchi, so taṃ na jānāti. athassa etadahosi “ayaṃ pañho atisukhumo, ṭhapetvā sabbaññubuddhaṃ añño upari bhavaggena, heṭṭhā ca avīcinā paricchinne lokasannivāse etaṃ pañhaṃ kathetuṃ samattho nāma natthī”ti. so puttamādāya bahuṃ mālāgandhavilepanaṃ gāhāpetvā jetavanaṃ gantvā satthāraṃ pūjetvā vanditvā ekamantaṃ nisinno bhagavantaṃ etadavoca “ayaṃ, bhante, dārako paññavā atthakusalo maṃ atthassa dvārapañhaṃ nāma pucchi, ahaṃ taṃ pañhaṃ ajānanto tumhākaṃ santikaṃ āgato, sādhu me, bhante, bhagavā taṃ pañhaṃ kathetū”ti. satthā “pubbepāhaṃ, upāsaka, iminā kumārakenetaṃ pañhaṃ puṭṭho, mayā cassa kathito, tadā naṃ esa jānāti, idāni pana bhavasaṅkhepagatattā na sallakkhetī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto mahāvibhavo seṭṭhi ahosi. athassa putto sattavassiko jātiyā paññavā atthakusalo. so ekadivasaṃ pitaraṃ upasaṅkamitvā “tāta, atthassa dvāraṃ nāma kin”ti atthassa dvārapañhaṃ pucchi. athassa pitā taṃ pañhaṃ kathento imaṃ gāthamāha — </p>
	<p class="paratype40">84<b>.</b> </p>
	<p class="paratype21">“ārogyamicche paramañca lābhaṃ, sīlañca vuddhānumataṃ sutañca. </p>
	<p class="paratype22">dhammānuvattī ca alīnatā ca, atthassa dvārā pamukhā chaḷete”ti.</p>
	<p class="paratype03">tattha <b>ārogyamicche paramañca lābha</b>nti ca-kāro nipātamattaṃ. tāta, paṭhamameva ārogyasaṅkhātaṃ paramaṃ lābhaṃ iccheyyāti imamatthaṃ dīpento evamāha. tattha ārogyaṃ nāma sarīrassa ceva cittassa ca arogabhāvo anāturatā. sarīre hi rogāture neva aladdhaṃ bhogalābhaṃ uppādetuṃ sakkoti, na laddhaṃ paribhuñjituṃ, anāture pana ubhayampetaṃ sakkoti. citte ca kilesāture neva aladdhaṃ jhānādibhedaṃ lābhaṃ uppādetuṃ sakkoti, na laddhaṃ puna samāpattivasena paribhuñjituṃ. etasmiṃ anārogye sati aladdhopi lābho na labbhati, laddhopi niratthako hoti, asati panetasmiṃ aladdhopi lābho labbhati, laddhopi sātthako hotīti ārogyaṃ paramo lābho nāma. taṃ sabbapaṭhamaṃ icchitabbaṃ. idamekaṃ atthassa dvāranti ayamettha attho. <b>sīlañcā</b>ti ācārasīlaṃ. iminā lokacārittaṃ dasseti. <b>vuddhānumata</b>nti guṇavuddhānaṃ paṇḍitānaṃ anumataṃ. iminā ñāṇasampannānaṃ garūnaṃ ovādaṃ dasseti. <b>sutañcā</b>ti kāraṇanissitaṃ sutaṃ. iminā imasmiṃ loke atthanissitaṃ bāhusaccaṃ dasseti. <b>dhammānuvattī cā</b>ti tividhassa sucaritadhammassa anuvattanaṃ. iminā duccaritadhammaṃ vajjetvā sucaritadhammassa anuvattanabhāvaṃ dasseti. <b>alīnatā cā</b>ti cittassa alīnatā anīcatā. iminā cittassa asaṅkocataṃ paṇītabhāvaṃ uttamabhāvaṃ dasseti. <b>atthassa dvārā pamukhā chaḷete</b>ti attho nāma vuḍḍhi, tassa vuḍḍhisaṅkhātassa lokiyalokuttarassa atthassa ete pamukhā uttamā cha dvārā upāyā adhigamamukhānīti.</p>
	<p class="paratype03">evaṃ bodhisatto puttassa atthassa dvārapañhaṃ kathesi. so tato paṭṭhāya tesu chasu dhammesu vatti. bodhisattopi dānādīni puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā puttova paccuppannaputto, mahāseṭṭhi pana ahameva ahosin”ti. </p>
	<p class="paratype06">atthassadvārajātakavaṇṇanā catutthā. </p> 
</body>
</html>