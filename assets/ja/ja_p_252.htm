<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [246] 6. bālovādajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>10. siṅgālavaggo</h4>
	<h5>[246] 6. bālovādajātakavaṇṇanā</h5>
	<p class="paratype03"><b>hantvā</b> <b>chetvā vadhitvā cā</b>ti idaṃ satthā vesāliṃ upanissāya kūṭāgārasālāyaṃ viharanto sīhasenāpatiṃ ārabbha kathesi. so hi bhagavantaṃ saraṇaṃ gantvā nimantetvā punadivase samaṃsakabhattaṃ adāsi. nigaṇṭhā taṃ sutvā kupitā anattamanā tathāgataṃ viheṭhetukāmā “samaṇo gotamo jānaṃ uddissakataṃ maṃsaṃ bhuñjatī”ti akkosiṃsu. bhikkhū dhammasabhāyaṃ kathaṃ samuṭṭhāpesuṃ — “āvuso, nigaṇṭho nāṭaputto ‘samaṇo gotamo jānaṃ uddissakataṃ maṃsaṃ bhuñjatī’ti saddhiṃ parisāya akkosanto āhiṇḍatī”ti. taṃ sutvā satthā “na, bhikkhave, nigaṇṭho nāṭaputto idāneva maṃ uddissakatamaṃsakhādanena garahati, pubbepi garahiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto isipabbajjaṃ pabbajitvā loṇambilasevanatthāya himavantato bārāṇasiṃ gantvā punadivase nagaraṃ bhikkhāya pāvisi. atheko kuṭumbiko “tāpasaṃ viheṭhessāmī”ti gharaṃ pavesetvā paññattāsane nisīdāpetvā macchamaṃsena parivisitvā bhattakiccāvasāne ekamantaṃ nisīditvā “imaṃ maṃsaṃ tumheyeva uddissa pāṇe māretvā kataṃ, idaṃ akusalaṃ mā amhākameva, tumhākampi hotū”ti vatvā paṭhamaṃ gāthamāha — </p>
	<p class="paratype40">192<b>.</b> </p>
	<p class="paratype21">“hantvā chetvā vadhitvā ca, deti dānaṃ asaññato. </p>
	<p class="paratype22">edisaṃ bhattaṃ bhuñjamāno, sa pāpena upalippatī”ti.</p>
	<p class="paratype03">tattha <b>hantvā</b>ti paharitvā. <b>chetvā</b>ti kilametvā. <b>vadhitvā</b>ti māretvā. <b>deti dānaṃ asaññato</b>ti asaññato dussīlo evaṃ katvā dānaṃ deti. <b>edisaṃ bhattaṃ bhuñjamāno, sa pāpena upalippatī</b>ti edisaṃ uddissakatabhattaṃ bhuñjamāno so samaṇopi pāpena upalippati saṃyujjatiyevāti.</p>
	<p class="paratype03">taṃ sutvā bodhisatto dutiyaṃ gāthamāha — </p>
	<p class="paratype40">193<b>.</b> </p>
	<p class="paratype21">“puttadārampi ce hantvā, deti dānaṃ asaññato. </p>
	<p class="paratype22">bhuñjamānopi sappañño, na pāpena upalippatī”ti.</p>
	<p class="paratype03">tattha <b>bhuñjamānopi sappañño</b>ti tiṭṭhatu aññaṃ maṃsaṃ, puttadāraṃ vadhitvāpi dussīlena dinnaṃ sappañño khantimettādiguṇasampanno taṃ bhuñjamānopi pāpena na upalippatīti. evamassa bodhisatto dhammaṃ kathetvā uṭṭhāyāsanā pakkāmi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kuṭumbiko nigaṇṭho nāṭaputto ahosi, tāpaso pana ahameva ahosin”ti. </p>
	<p class="paratype06">bālovādajātakavaṇṇanā chaṭṭhā. </p> 
</body>
</html>