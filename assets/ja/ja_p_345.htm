<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [339] 9. bāverujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>4. kokilavaggo</h4>
	<h5>[339] 9. bāverujātakavaṇṇanā</h5>
	<p class="paratype03"><b>adassanena morassā</b>ti idaṃ satthā jetavane viharanto hatalābhasakkāre titthiye ārabbha kathesi. titthiyā hi anuppanne buddhe lābhino ahesuṃ, uppanne pana buddhe hatalābhasakkārā sūriyuggamane khajjopanakā viya jātā. tesaṃ taṃ pavattiṃ ārabbha bhikkhū dhammasabhāyaṃ kathaṃ samuṭṭhāpesuṃ. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi yāva guṇavantā na uppajjanti, tāva nigguṇā lābhaggayasaggappattā ahesuṃ, guṇavantesu pana uppannesu nigguṇā hatalābhasakkārā jātā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto morayoniyaṃ nibbattitvā vuḍḍhimanvāya sobhaggappatto araññe vicari. tadā ekacce vāṇijā disākākaṃ gahetvā nāvāya bāveruraṭṭhaṃ agamaṃsu. tasmiṃ kira kāle bāveruraṭṭhe sakuṇā nāma natthi. āgatāgatā raṭṭhavāsino taṃ pañjare nisinnaṃ disvā “passathimassa chavivaṇṇaṃ galapariyosānaṃ mukhatuṇḍakaṃ maṇiguḷasadisāni akkhīnī”ti kākameva pasaṃsitvā te vāṇijake āhaṃsu “imaṃ, ayyā, sakuṇaṃ amhākaṃ detha, amhākaṃ iminā attho, tumhe attano raṭṭhe aññaṃ labhissathā”ti. “tena hi mūlena gaṇhathā”ti. “kahāpaṇena no dethā”ti. “na demā”ti . anupubbena vaḍḍhitvā “satena dethā”ti vutte “amhākaṃ esa bahūpakāro, tumhehi saddhiṃ metti hotū”ti kahāpaṇasataṃ gahetvā adaṃsu. te taṃ netvā suvaṇṇapañjare pakkhipitvā nānappakārena macchamaṃsena ceva phalāphalena ca paṭijaggiṃsu. aññesaṃ sakuṇānaṃ avijjamānaṭṭhāne dasahi asaddhammehi samannāgato kāko lābhaggayasaggappatto ahosi.</p>
	<p class="paratype03">punavāre te vāṇijā ekaṃ morarājānaṃ gahetvā yathā accharasaddena vassati, pāṇippaharaṇasaddena naccati, evaṃ sikkhāpetvā bāveruraṭṭhaṃ agamaṃsu. so mahājane sannipatite nāvāya dhure ṭhatvā pakkhe vidhunitvā madhurassaraṃ nicchāretvā nacci. manussā taṃ disvā somanassajātā “etaṃ, ayyā, sobhaggappattaṃ susikkhitaṃ sakuṇarājānaṃ amhākaṃ dethā”ti āhaṃsu. amhehi paṭhamaṃ kāko ānīto, taṃ gaṇhittha, idāni ekaṃ morarājānaṃ ānayimhā, etampi yācatha, tumhākaṃ raṭṭhe sakuṇaṃ nāma gahetvā āgantuṃ na sakkāti. “hotu, ayyā, attano raṭṭhe aññaṃ labhissatha, imaṃ no dethā”ti mūlaṃ vaḍḍhetvā sahassena gaṇhiṃsu. atha naṃ sattaratanavicitte pañjare ṭhapetvā macchamaṃsaphalāphalehi ceva madhulājasakkarapānakādīhi ca paṭijaggiṃsu, mayūrarājā lābhaggayasaggappatto jāto, tassāgatakālato paṭṭhāya kākassa lābhasakkāro parihāyi, koci naṃ oloketumpi na icchi. kāko khādanīyabhojanīyaṃ alabhamāno “kākā”ti vassanto gantvā ukkārabhūmiyaṃ otaritvā gocaraṃ gaṇhi.</p>
	<p class="paratype03">satthā dve vatthūni ghaṭetvā sambuddho hutvā imā gāthā abhāsi — </p>
	<p class="paratype40">153<b>.</b> </p>
	<p class="paratype21">“adassanena morassa, sikhino mañjubhāṇino. </p>
	<p class="paratype22">kākaṃ tattha apūjesuṃ, maṃsena ca phalena ca. </p>
	<p class="paratype40">154<b>.</b> </p>
	<p class="paratype21">“yadā ca sarasampanno, moro bāverumāgamā. </p>
	<p class="paratype22">atha lābho ca sakkāro, vāyasassa ahāyatha. </p>
	<p class="paratype40">155<b>.</b> </p>
	<p class="paratype21">“yāva nuppajjatī buddho, dhammarājā pabhaṅkaro. </p>
	<p class="paratype22">tāva aññe apūjesuṃ, puthū samaṇabrāhmaṇe. </p>
	<p class="paratype40">156<b>.</b> </p>
	<p class="paratype21">“yadā ca sarasampanno, buddho dhammaṃ adesayi. </p>
	<p class="paratype22">atha lābho ca sakkāro, titthiyānaṃ ahāyathā”ti.</p>
	<p class="paratype03">tattha <b>sikhino</b>ti sikhāya samannāgatassa. <b>mañjubhāṇino</b>ti madhurassarassa. <b>apūjesu</b>nti apūjayiṃsu. <b>maṃsena ca phalena cā</b>ti nānappakārena maṃsena phalāphalena ca. <b>bāverumāgamā</b>ti bāveruraṭṭhaṃ āgato. “bhāverū”tipi pāṭho. <b>ahāyathā</b>ti parihīno. <b>dhammarājā</b>ti navahi lokuttaradhammehi parisaṃ rañjetīti dhammarājā. <b>pabhaṅkaro</b>ti sattalokaokāsalokasaṅkhāralokesu ālokassa katattā pabhaṅkaro. <b>sarasampanno</b>ti brahmassarena samannāgato. <b>dhammaṃ adesayī</b>ti catusaccadhammaṃ pakāsesīti.</p>
	<p class="paratype03">iti imā catasso gāthā bhāsitvā jātakaṃ samodhānesi — “tadā kāko nigaṇṭho nāṭaputto ahosi, morarājā pana ahameva ahosin”ti. </p>
	<p class="paratype06">bāverujātakavaṇṇanā navamā. </p> 
</body>
</html>