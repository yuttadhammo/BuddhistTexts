<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [91] 1. littajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>10. littavaggo</h4>
	<h5>[91] 1. littajātakavaṇṇanā</h5>
	<p class="paratype03"><b>littaṃ</b> <b>paramena tejasā</b>ti idaṃ satthā jetavane viharanto apaccavekkhitaparibhogaṃ ārabbha kathesi. tasmiṃ kira kāle bhikkhū cīvarādīni labhitvā yebhuyyena apaccavekkhitvā paribhuñjanti. te cattāro paccaye apaccavekkhitvā paribhuñjamānā yebhuyyena nirayatiracchānayonito na muccanti. satthā taṃ kāraṇaṃ ñatvā bhikkhūnaṃ anekapariyāyena dhammiṃ kathaṃ kathetvā apaccavekkhitaparibhoge ādīnavaṃ dassetvā “bhikkhave, bhikkhunā nāma cattāro paccaye labhitvā apaccavekkhitvā paribhuñjituṃ na vaṭṭati, tasmā ito paṭṭhāya cattāro paccaye paccavekkhitvā paribhuñjeyyāthā”ti paccavekkhanavidhiṃ dassento “idha pana, bhikkhave, bhikkhu paṭisaṅkhā yoniso cīvaraṃ paṭisevati sītassa paṭighātāyā”tiādinā (ma. ni. 1.23; a. ni. 6.58) nayena tantiṃ ṭhapetvā “bhikkhave, cattāro paccaye evaṃ paccavekkhitvā paribhuñjituṃ vaṭṭati, apaccavekkhitvā paribhogo nāma halāhalavisaparibhogasadiso. porāṇakā hi apaccavekkhitvā dosaṃ ajānitvā visaṃ paribhuñjitvā vipākante mahādukkhaṃ anubhaviṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto aññatarasmiṃ mahābhogakule nibbattitvā vayappatto akkhadhutto ahosi. athāparo kūṭakkhadhutto bodhisattena saddhiṃ kīḷanto attano jaye vattamāne keḷimaṇḍalaṃ na bhindati, parājayakāle pana akkhaṃ mukhe pakkhipitvā “akkho naṭṭho”ti keḷimaṇḍalaṃ bhinditvā pakkamati. bodhisatto tassa taṃ kāraṇaṃ ñatvā “hotu, jānissāmettha patirūpakāraṇan”ti akkhe ādāya attano ghare halāhalavisena rañjitvā punappunaṃ sukkhāpetvā te ādāya tassa santikaṃ gantvā “ehi, samma, akkhehi kīḷāmā”ti āha. so “sādhu, sammā”ti keḷimaṇḍalaṃ sajjetvā tena saddhiṃ kīḷanto attano parājayakāle ekaṃ akkhaṃ mukhe pakkhipi. atha naṃ bodhisatto tathā karontaṃ disvā “gilāhi tāva, pacchā idaṃ nāmetanti jānissasī”ti codetuṃ imaṃ gāthamāha — </p>
	<p class="paratype40">91<b>.</b> </p>
	<p class="paratype21">“littaṃ paramena tejasā, gilamakkhaṃ puriso na bujjhati. </p>
	<p class="paratype22">gila re gila pāpadhuttaka, pacchā te kaṭukaṃ bhavissatī”ti. </p>
	<p class="paratype01">tattha <b>litta</b>nti makkhitaṃ rañjitaṃ. <b>paramena tejasā</b>ti uttamatejasampannena halāhalavisena. <b>gila</b>nti gilanto. <b>akkha</b>nti guḷakaṃ. <b>na bujjhatī</b>ti “ayaṃ me gilato idaṃ nāma karissatī”ti na jānāti. <b>gila re</b>ti gilāhi are. <b>gilā</b>ti punapi codento vadati. <b>pacchā te kaṭukaṃ bhavissatī</b>ti imasmiṃ te akkhe gilite pacchā etaṃ visaṃ tikhiṇaṃ bhavissatīti attho.</p>
	<p class="paratype03">so bodhisattassa kathentasseva visavegena mucchito akkhīni parivattetvā khandhaṃ nāmetvā pati. bodhisatto “idānissa jīvitadānaṃ dātuṃ vaṭṭatī”ti osadhaparibhāvitaṃ vamanayogaṃ datvā vametvā sappiphāṇitamadhusakkarādayo khādāpetvā arogaṃ katvā “puna evarūpaṃ mā akāsī”ti ovaditvā dānādīni puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā “bhikkhave, apaccavekkhitaparibhogo nāma apaccavekkhitvā katavisaparibhogasadiso hotī”ti vatvā jātakaṃ samodhānesi — “tadā paṇḍitadhutto ahameva ahosiṃ, kūṭadhutto panettha na kathīyati, yathā ca ettha, evaṃ sabbattha. yo pana imasmiṃ kāle na paññāyati, so na kathīyatevā”ti. </p>
	<p class="paratype06">littajātakavaṇṇanā paṭhamā. </p> 
</body>
</html>