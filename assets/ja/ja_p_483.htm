<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [477] 4. cūḷanāradajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>13. terasakanipāto</h3>
	<h4>[477] 4. cūḷanāradajātakavaṇṇanā</h4>
	<p class="paratype03"><b>na</b> <b>te kaṭṭhāni bhinnānī</b>ti idaṃ satthā jetavane viharanto thullakumārikāpalobhanaṃ ārabbha kathesi. sāvatthivāsino kirekassa kulassa pannarasasoḷasavassuddesikā dhītā ahosi sobhaggappattā, na ca naṃ koci vāresi. athassā mātā cintesi “mama dhītā vayappattā, na ca naṃ koci vāreti, āmisena macchaṃ viya etāya ekaṃ sākiyabhikkhuṃ palobhetvā uppabbājetvā taṃ nissāya jīvissāmī”ti. tadā ca sāvatthivāsī eko kulaputto sāsane uraṃ datvā pabbajitvā upasampannakālato paṭṭhāya sikkhākāmataṃ pahāya ālasiyo sarīramaṇḍanamanuyutto vihāsi. mahāupāsikā gehe yāgukhādanīyabhojanīyāni sampādetvā dvāre ṭhatvā antaravīthiyā gacchantesu bhikkhūsu ekaṃ bhikkhuṃ rasataṇhāya bandhitvā gahetuṃ sakkuṇeyyarūpaṃ upadhārentī tepiṭakāabhidhammikavinayadharānaṃ mahantena parivārena gacchantānaṃ antare kañci gayhupagaṃ adisvā tesaṃ pacchato gacchantānaṃ madhuradhammakathikānaṃ acchinnavalāhakasadisānaṃ piṇḍapātikānampi antare kañci adisvāva ekaṃ yāva bahi apaṅgā akkhīni añjetvā kese osaṇhetvā dukūlantaravāsakaṃ nivāsetvā ghaṭitamaṭṭhaṃ cīvaraṃ pārupitvā maṇivaṇṇapattaṃ ādāya manoramaṃ chattaṃ dhārayamānaṃ vissaṭṭhindriyaṃ kāyadaḷhibahulaṃ āgacchantaṃ disvā “imaṃ sakkā gaṇhitun”ti gantvā vanditvā pattaṃ gahetvā “etha, bhante”ti gharaṃ ānetvā nisīdāpetvā yāguādīhi parivisitvā katabhattakiccaṃ taṃ bhikkhuṃ “bhante, ito paṭṭhāya idhevāgaccheyyāthā”ti āha. sopi tato paṭṭhāya tattheva gantvā aparabhāge vissāsiko ahosi.</p>
	<p class="paratype03">athekadivasaṃ mahāupāsikā tassa savanapathe ṭhatvā “imasmiṃ gehe upabhogaparibhogamattā atthi, tathārūpo pana me putto vā jāmātā vā gehaṃ vicārituṃ samattho natthī”ti āha. so tassā vacanaṃ sutvā “kimatthaṃ nu kho kathetī”ti thokaṃ hadaye viddho viya ahosi. sā dhītaraṃ āha “imaṃ palobhetvā tava vase vattāpehī”ti. sā tato paṭṭhāya maṇḍitapasādhitā itthikuttavilāsehi taṃ palobhesi. thullakumārikāti na ca thūlasarīrā daṭṭhabbā, thūlā vā hotu kisā vā, pañcakāmaguṇikarāgena pana thūlatāya “thullakumārikā”ti vuccati. so daharo kilesavasiko hutvā “na dānāhaṃ buddhasāsane patiṭṭhātuṃ sakkhissāmī”ti cintetvā “vihāraṃ gantvā pattacīvaraṃ niyyādetvā asukaṭṭhānaṃ nāma gamissāmi, tatra me vatthāni pesethā”ti vatvā vihāraṃ gantvā pattacīvaraṃ niyyādetvā “ukkaṇṭhitosmī”ti ācariyupajjhāye āha. te taṃ ādāya satthu santikaṃ netvā “ayaṃ bhikkhu ukkaṇṭhito”ti ārocesuṃ. satthā “saccaṃ kira tvaṃ bhikkhu ukkaṇṭhitosī”ti pucchitvā “saccaṃ, bhante”ti vutte “kena ukkaṇṭhāpitosī”ti vatvā “thullakumārikāya, bhante”ti vutte “bhikkhu pubbepesā tava araññe vasantassa brahmacariyantarāyaṃ katvā mahantaṃ anatthamakāsi, puna tvaṃ etameva nissāya kasmā ukkaṇṭhitosī”ti vatvā bhikkhūhi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe mahābhoge brāhmaṇakule nibbattitvā uggahitasippo kuṭumbaṃ saṇṭhapesi, athassa bhariyā ekaṃ puttaṃ vijāyitvā kālamakāsi. so “yatheva me piyabhariyāya, evaṃ mayipi maraṇaṃ āgamissati, kiṃ me gharāvāsena, pabbajissāmī”ti cintetvā kāme pahāya puttaṃ ādāya himavantaṃ pavisitvā tena saddhiṃ isipabbajjaṃ pabbajitvā jhānābhiññā nibbattetvā vanamūlaphalāhāro araññe vihāsi. tadā paccantavāsino corā janapadaṃ pavisitvā gāmaṃ paharitvā karamare gahetvā bhaṇḍikaṃ ukkhipāpetvā puna paccantaṃ pāpayiṃsu. tesaṃ antare ekā abhirūpā kumārikā kerāṭikapaññāya samannāgatā cintesi “ime amhe gahetvā dāsibhogena paribhuñjissanti, ekena upāyena palāyituṃ vaṭṭatī”ti. sā “sāmi, sarīrakiccaṃ kātukāmāmhi, thokaṃ paṭikkamitvā tiṭṭhathā”ti vatvā core vañcetvā palāyitvā araññaṃ pavisantī bodhisattassa puttaṃ assame ṭhapetvā phalāphalatthāya gatakāle pubbaṇhasamaye taṃ assamaṃ pāpuṇitvā taṃ tāpasakumāraṃ kāmaratiyā palobhetvā sīlamassa bhinditvā attano vase vattetvā “kiṃ te araññavāsena, ehi gāmaṃ gantvā vasissāma, tatra hi rūpādayo kāmaguṇā sulabhā”ti āha. sopi “sādhū”ti sampaṭicchitvā “pitā tāva me araññato phalāphalaṃ āharituṃ gato, taṃ disvā ubhopi ekatova gamissāmā”ti āha.</p>
	<p class="paratype03">sā cintesi — “ayaṃ taruṇadārako na kiñci jānāti, pitarā panassa mahallakakāle pabbajitena bhavitabbaṃ, so āgantvā ‘idha kiṃ karosī’ti maṃ pothetvā pāde gahetvā kaḍḍhetvā araññe khipissati, tasmiṃ anāgateyeva palāyissāmī”ti. atha naṃ “ahaṃ purato gacchāmi, tvaṃ pacchā āgaccheyyāsī”ti vatvā maggasaññaṃ ācikkhitvā pakkāmi. so tassā gatakālato paṭṭhāya uppannadomanasso yathā pure kiñci vattaṃ akatvā sasīsaṃ pārupitvā antopaṇṇasālāya pajjhāyanto nipajji. mahāsatto phalāphalaṃ ādāya āgantvā tassā padavalañjaṃ disvā “ayaṃ mātugāmassa padavalañjo, “puttassa mama sīlaṃ bhinnaṃ bhavissatī”ti cintento paṇṇasālaṃ pavisitvā phalāphalaṃ otāretvā puttaṃ pucchanto paṭhamaṃ gāthamāha — </p>
	<p class="paratype40">40<b>.</b> </p>
	<p class="paratype21">“na te kaṭṭhāni bhinnāni, na te udakamābhataṃ. </p>
	<p class="paratype22">aggīpi te na hāpito, kiṃ nu mandova jhāyasī”ti.</p>
	<p class="paratype03">tattha <b>aggīpi te na hāpito</b>ti aggipi te na jālito. <b>mandovā</b>ti nippañño andhabālo viya.</p>
	<p class="paratype03">so pitu kathaṃ sutvā uṭṭhāya pitaraṃ vanditvā gāraveneva araññavāse anussāhaṃ pavedento gāthādvayamāha — </p>
	<p class="paratype40">41<b>.</b> </p>
	<p class="paratype21">“na ussahe vane vatthuṃ, kassapāmantayāmi taṃ. </p>
	<p class="paratype22">dukkho vāso araññamhi, raṭṭhaṃ icchāmi gantave. </p>
	<p class="paratype40">42<b>.</b> </p>
	<p class="paratype21">“yathā ahaṃ ito gantvā, yasmiṃ janapade vasaṃ. </p>
	<p class="paratype22">ācāraṃ brahme sikkheyyaṃ, taṃ dhammaṃ anusāsa man”ti.</p>
	<p class="paratype03">tattha <b>kassapāmantayāmi ta</b>nti kassapa āmantayāmi taṃ. <b>gantave</b>ti gantuṃ. <b>ācāra</b>nti yasmiṃ janapade vasāmi, tattha vasanto yathā ācāraṃ janapadacārittaṃ sikkheyyaṃ jāneyyaṃ, taṃ dhammaṃ anusāsa ovadāhīti vadati.</p>
	<p class="paratype03">mahāsatto “sādhu, tāta, desacārittaṃ te kathessāmī”ti vatvā gāthādvayamāha — </p>
	<p class="paratype40">43<b>.</b> </p>
	<p class="paratype21">“sace araññaṃ hitvāna, vanamūlaphalāni ca. </p>
	<p class="paratype22">raṭṭhe rocayase vāsaṃ, taṃ dhammaṃ nisāmehi me. </p>
	<p class="paratype40">44<b>.</b> </p>
	<p class="paratype21">“visaṃ mā paṭisevittho, papātaṃ parivajjaya. </p>
	<p class="paratype22">paṅke ca mā visīdittho, yatto cāsīvise care”ti.</p>
	<p class="paratype03">tattha <b>dhamma</b>nti sace raṭṭhavāsaṃ rocesi, tena hi tvaṃ janapadacārittaṃ dhammaṃ nisāmehi. <b>yatto cāsīvise</b>ti āsīvisassa santike yatto paṭiyatto careyyāsi, sakkonto āsīvisaṃ parivajjeyyāsīti attho.</p>
	<p class="paratype03">tāpasakumāro saṃkhittena bhāsitassa atthaṃ ajānanto pucchi — </p>
	<p class="paratype40">45<b>.</b> </p>
	<p class="paratype21">“kiṃ nu visaṃ papāto vā, paṅko vā brahmacārinaṃ. </p>
	<p class="paratype22">kaṃ tvaṃ āsīvisaṃ brūsi, taṃ me akkhāhi pucchito”ti.</p>
	<p class="paratype03">itaropissa byākāsi — </p>
	<p class="paratype40">46<b>.</b> </p>
	<p class="paratype21">“āsavo tāta lokasmiṃ, surā nāma pavuccati. </p>
	<p class="paratype27">manuñño surabhī vaggu, sādu khuddarasūpamo. </p>
	<p class="paratype22">visaṃ tadāhu ariyā se, brahmacariyassa nārada. </p>
	<p class="paratype40">47<b>.</b> </p>
	<p class="paratype21">“itthiyo tāta lokasmiṃ, pamattaṃ pamathenti tā. </p>
	<p class="paratype27">haranti yuvino cittaṃ, tūlaṃ bhaṭṭhaṃva māluto. </p>
	<p class="paratype22">papāto eso akkhāto, brahmacariyassa nārada. </p>
	<p class="paratype40">48<b>.</b> </p>
	<p class="paratype21">“lābho siloko sakkāro, pūjā parakulesu ca. </p>
	<p class="paratype22">paṅko eso ca akkhāto, brahmacariyassa nārada. </p>
	<p class="paratype40">49<b>.</b> </p>
	<p class="paratype21">“sasatthā tāta rājāno, āvasanti mahiṃ imaṃ. </p>
	<p class="paratype22">te tādise manussinde, mahante tāta nārada. </p>
	<p class="paratype40">50<b>.</b> </p>
	<p class="paratype21">“issarānaṃ adhipatīnaṃ, na tesaṃ pādato care. </p>
	<p class="paratype22">āsīvisoti akkhāto, brahmacariyassa nārada. </p>
	<p class="paratype40">51<b>.</b> </p>
	<p class="paratype21">“bhattattho bhattakāle ca, yaṃ gehamupasaṅkame. </p>
	<p class="paratype22">yadettha kusalaṃ jaññā, tattha ghāsesanaṃ care. </p>
	<p class="paratype40">52<b>.</b> </p>
	<p class="paratype21">“pavisitvā parakulaṃ, pānatthaṃ bhojanāya vā. </p>
	<p class="paratype22">mitaṃ khāde mitaṃ bhuñje, na ca rūpe manaṃ kare. </p>
	<p class="paratype40">53<b>.</b> </p>
	<p class="paratype21">“goṭṭhaṃ majjaṃ kirāṭañca, sabhā nikiraṇāni ca. </p>
	<p class="paratype22">ārakā parivajjehi, yānīva visamaṃ pathan”ti.</p>
	<p class="paratype03">tattha <b>āsavo</b>ti pupphāsavādi. <b>visaṃ tadāhū</b>ti taṃ āsavasaṅkhātaṃ suraṃ ariyā “brahmacariyassa visan”ti vadanti. <b>pamatta</b>nti muṭṭhassatiṃ. <b>tūlaṃ bhaṭṭhaṃvā</b>ti rukkhā bhassitvā patitatūlaṃ viya. <b>akkhāto</b>ti buddhādīhi kathito. <b>siloko</b>ti kittivaṇṇo. <b>sakkāro</b>ti añjalikammādi. <b>pūjā</b>ti gandhamālādīhi pūjā. <b>paṅko</b>ti esa osīdāpanaṭṭhena “paṅko”ti akkhāto. <b>mahante</b>ti mahantabhāvappatte. <b>na tesaṃ pādato care</b>ti tesaṃ santike na care, rājakulūpako na bhaveyyāsīti attho. rājāno hi āsīvisā viya muhutteneva kujjhitvā anayabyasanaṃ pāpenti. apica antepurappavesane vuttādīnavavasenapettha attho veditabbo.</p>
	<p class="paratype03"><b>bhattattho</b>ti bhattena atthiko hutvā. <b>yadettha kusala</b>nti yaṃ tesu upasaṅkamitabbesu gehesu kusalaṃ anavajjaṃ pañcāgocararahitaṃ jāneyyāsi, tattha ghāsesanaṃ careyyāsīti attho. <b>na ca rūpe manaṃ kare</b>ti parakule mattaññū hutvā bhojanaṃ bhuñjantopi tattha itthirūpe manaṃ mā kareyyāsi, mā cakkhuṃ ummīletvā itthirūpe nimittaṃ gaṇheyyāsīti vadati. <b>goṭṭhaṃ majjaṃ kirāṭa</b>nti ayaṃ potthakesu pāṭho, aṭṭhakathāyaṃ pana “goṭṭhaṃ majjaṃ kirāsañcā”ti vatvā <b>“goṭṭha</b>nti gunnaṃ ṭhitaṭṭhānaṃ. <b>majja</b>nti pānāgāraṃ. <b>kirāsa</b>nti dhuttakerāṭikajanan”ti vuttaṃ. <b>sabhā nikiraṇāni cā</b>ti sabhāyo ca hiraññasuvaṇṇānaṃ nikiraṇaṭṭhānāni ca. <b>ārakā</b>ti etāni sabbāni dūrato parivajjeyyāsi. <b>yānīvā</b>ti sappitelayānena gacchanto visamaṃ maggaṃ viya.</p>
	<p class="paratype03">māṇavo pitu kathentasseva satiṃ paṭilabhitvā “tāta, alaṃ me manussapathenā”ti āha. athassa pitā mettādibhāvanaṃ ācikkhi. so tassovāde ṭhatvā na cirasseva jhānābhiññā nibbattesi. ubhopi pitāputtā aparihīnajjhānā kālaṃ katvā brahmaloke nibbattiṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā sā kumārikā ayaṃ kumārikā ahosi, tāpasakumāro ukkaṇṭhitabhikkhu, pitā pana ahameva ahosin”ti. </p>
	<p class="paratype06">cūḷanāradajātakavaṇṇanā catutthā. </p> 
</body>
</html>