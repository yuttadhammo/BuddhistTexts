<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [271] 1. udapānadūsakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>3. udapānavaggo</h4>
	<h5>[271] 1. udapānadūsakajātakavaṇṇanā</h5>
	<p class="paratype03"><b>āraññikassa</b> <b>isino</b>ti idaṃ satthā jetavane viharanto ekaṃ udapānadūsakasiṅgālaṃ ārabbha kathesi. eko kira siṅgālo bhikkhusaṅghassa pānīyaudapānaṃ uccārapassāvakaraṇena dūsetvā pakkāmi. atha naṃ ekadivasaṃ udapānasamīpaṃ āgataṃ sāmaṇerā leḍḍūhi paharitvā kilamesuṃ, so tato paṭṭhāya taṃ ṭhānaṃ puna nivattitvāpi na olokesi. bhikkhū taṃ pavattiṃ ñatvā dhammasabhāyaṃ kathaṃ samuṭṭhāpesuṃ — “āvuso, udapānadūsakasiṅgālo kira sāmaṇerehi kilamitakālato paṭṭhāya puna nivattitvāpi na olokesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa siṅgālo udapānadūsakoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ idameva isipatanaṃ ayameva udapāno ahosi. tadā bodhisatto bārāṇasiyaṃ kulaghare nibbattitvā vayappatto isipabbajjaṃ pabbajitvā isigaṇaparivuto isipatane vāsaṃ kappesi. tadā eko siṅgālo idameva udapānaṃ dūsetvā pakkamati. atha naṃ ekadivasaṃ tāpasā parivāretvā ṭhitā ekenupāyena gahetvā bodhisattassa santikaṃ ānayiṃsu. bodhisatto siṅgālena saddhiṃ sallapanto paṭhamaṃ gāthamāha — </p>
	<p class="paratype40">61<b>.</b> </p>
	<p class="paratype21">“āraññikassa isino, cirarattatapassino. </p>
	<p class="paratype22">kicchākataṃ udapānaṃ, kathaṃ samma avāhayī”ti.</p>
	<p class="paratype03">tassattho — araññe vasanatāya <b>āraññikassa,</b> esitaguṇattā <b>isino,</b> cirarattaṃ tapaṃ nissāya vutthattā <b>cirarattatapassino kicchākataṃ</b> kicchena dukkhena nipphāditaṃ udapānaṃ <b>kathaṃ</b> kimatthāya <b>samma</b> siṅgāla, tvaṃ <b>avāhayi</b> muttakarīsena ajjhotthari dūsesi, taṃ vā muttakarīsaṃ ettha avāhayi pātesīti.</p>
	<p class="paratype03">taṃ sutvā siṅgālo dutiyaṃ gāthamāha — </p>
	<p class="paratype40">62<b>.</b> </p>
	<p class="paratype21">“esa dhammo siṅgālānaṃ, yaṃ pitvā ohadāmase. </p>
	<p class="paratype22">pitupitāmahaṃ dhammo, na taṃ ujjhātumarahasī”ti.</p>
	<p class="paratype03">tattha <b>esa dhammo</b>ti esa sabhāvo. <b>yaṃ pitvā ohadāmase</b>ti, samma, yaṃ mayaṃ yattha pānīyaṃ pivāma, tameva ūhadāmapi omuttemapi, esa amhākaṃ siṅgālānaṃ dhammoti dasseti. <b>pitupitāmaha</b>nti pitūnañca pitāmahānañca no esa dhammo. <b>na taṃ ujjhātumarahasī</b>ti taṃ amhākaṃ paveṇiāgataṃ dhammaṃ sabhāvaṃ tvaṃ ujjhātuṃ na arahasi, na yuttaṃ te ettha kujjhitunti.</p>
	<p class="paratype03">athassa bodhisatto tatiyaṃ gāthamāha — </p>
	<p class="paratype40">63<b>.</b> </p>
	<p class="paratype21">“yesaṃ vo ediso dhammo, adhammo pana kīdiso. </p>
	<p class="paratype22">mā vo dhammaṃ adhammaṃ vā, addasāma kudācanan”ti.</p>
	<p class="paratype03">tattha <b>mā vo</b>ti tumhākaṃ dhammaṃ vā adhammaṃ vā na mayaṃ kadāci addasāmāti.</p>
	<p class="paratype03">evaṃ bodhisatto tassa ovādaṃ datvā “mā puna āgacchā”ti āha. so tato paṭṭhāya puna nivattitvāpi na olokesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — “tadā udapānadūsako ayameva siṅgālo ahosi, gaṇasatthā pana ahameva ahosin”ti. </p>
	<p class="paratype06">udapānadūsakajātakavaṇṇanā paṭhamā. </p> 
</body>
</html>