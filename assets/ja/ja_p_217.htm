<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [211] 1. somadattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>7. bīraṇathambhavaggo</h4>
	<h5>[211] 1. somadattajātakavaṇṇanā</h5>
	<p class="paratype03"><b>akāsi</b> <b>yogga</b>nti idaṃ satthā jetavane viharanto lāḷudāyittheraṃ ārabbha kathesi. so hi dvinnaṃ tiṇṇaṃ janānaṃ antare ekavacanampi sampādetvā kathesuṃ na sakkoti, sārajjabahulo “aññaṃ kathessāmī”ti aññameva kathesi. tassa taṃ pavattiṃ bhikkhū dhammasabhāyaṃ kathentā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, lāḷudāyī idāneva sārajjabahulo, pubbepi sārajjabahuloyevā”ti vatvā atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente bodhisatto kāsiraṭṭhe aññatarasmiṃ brāhmaṇakule nibbattitvā vayappatto takkasilāyaṃ sippaṃ uggaṇhitvā puna gehaṃ āgantvā mātāpitūnaṃ duggatabhāvaṃ ñatvā “parihīnakulato seṭṭhikulaṃ patiṭṭhapessāmī”ti mātāpitaro āpucchitvā bārāṇasiṃ gantvā rājānaṃ upaṭṭhāsi. so raññā piyo ahosi manāpo. athassa pituno “dvīhiyeva goṇehi kasiṃ katvā jīvikaṃ kappentassa eko goṇo mato. so bodhisattaṃ upasaṅkamitvā “tāta, eko goṇo mato, kasikammaṃ na pavattati, rājānaṃ ekaṃ goṇaṃ yācāhī”ti āha. “tāta, nacirasseva me rājā diṭṭho, idāneva goṇaṃ yācituṃ na yuttaṃ, tumhe yācathā”ti. “tāta, tvaṃ mayhaṃ sārajjabahulabhāvaṃ na jānāsi, ahañhi dvinnaṃ tiṇṇaṃ sammukhe kathaṃ sampādetuṃ na sakkomi. sace ahaṃ rañño santikaṃ goṇaṃ yācituṃ gamissāmi, imampi datvā āgamissāmī”ti. “tāta, yaṃ hoti, taṃ hotu, na sakkā mayā rājānaṃ yācituṃ, apica kho panāhaṃ tumhe yoggaṃ kāressāmī”ti. “tena hi sādhu maṃ yoggaṃ kārehī”ti.</p>
	<p class="paratype03">bodhisatto pitaraṃ ādāya bīraṇatthambhakasusānaṃ gantvā tattha tattha tiṇakalāpe bandhitvā “ayaṃ rājā, ayaṃ uparājā, ayaṃ senāpatī”ti nāmāni katvā paṭipāṭiyā pitu dassetvā “tāta, tvaṃ rañño santikaṃ gantvā ‘jayatu, mahārājā’ti evaṃ imaṃ gāthaṃ vatvā goṇaṃ yāceyyāsī”ti gāthaṃ uggaṇhāpesi — </p>
	<p class="paratype21">“dve me goṇā mahārāja, yehi khettaṃ kasāmase. </p>
	<p class="paratype22">tesu eko mato deva, dutiyaṃ dehi khattiyā”ti.</p>
	<p class="paratype03">brāhmaṇo ekena saṃvaccharena imaṃ gāthaṃ paguṇaṃ katvā bodhisattaṃ āha — “tāta, somadatta, gāthā me paguṇā jātā, idāni ahaṃ yassa kassaci santike vattuṃ sakkomi, maṃ rañño santikaṃ nehī”ti. so “sādhu, tātā”ti tathārūpaṃ paṇṇākāraṃ gāhāpetvā pitaraṃ rañño santikaṃ nesi. brāhmaṇo “jayatu, mahārājā”ti vatvā paṇṇākāraṃ adāsi. rājā “ayaṃ te somadatta brāhmaṇo kiṃ hotī”ti āha. “pitā me, mahārājā”ti. “kenaṭṭhenāgato”ti? tasmiṃ khaṇe brāhmaṇo goṇayācanatthāya gāthaṃ vadanto — </p>
	<p class="paratype21">“dve me goṇā mahārāja, yehi khettaṃ kasāmase. </p>
	<p class="paratype22">tesu eko mato deva, dutiyaṃ gaṇha khattiyā”ti. — āha.</p>
	<p class="paratype03">rājā brāhmaṇena virajjhitvā kathitabhāvaṃ ñatvā sitaṃ katvā “somadatta, tumhākaṃ gehe bahū maññe goṇā”ti āha. “tumhehi dinnā bhavissanti, mahārājā”ti. rājā bodhisattassa tussitvā brāhmaṇassa soḷasa goṇe alaṅkārabhaṇḍake nivāsanagāmañcassa brahmadeyyaṃ datvā mahantena yasena brāhmaṇaṃ uyyojesi. brāhmaṇo sabbasetasindhavayuttaṃ rathaṃ abhiruyha mahantena parivārena gāmaṃ agamāsi. bodhisatto pitarā saddhiṃ rathe nisīditvā gacchanto “tāta, ahaṃ tumhe sakalasaṃvaccharaṃ yoggaṃ kāresiṃ, sanniṭṭhānakāle pana tumhākaṃ goṇaṃ rañño adatthā”ti vatvā paṭhamaṃ gāthamāha — </p>
	<p class="paratype40">121<b>.</b> </p>
	<p class="paratype21">“akāsi yoggaṃ dhuvamappamatto, saṃvaccharaṃ bīraṇathambhakasmiṃ. </p>
	<p class="paratype22">byākāsi saññaṃ parisaṃ vigayha, na niyyamo tāyati appapaññan”ti.</p>
	<p class="paratype03">tattha <b>akāsi yoggaṃ dhuvamappamatto, saṃvaccharaṃ bīraṇathambhakasmi</b>nti, tāta, tvaṃ niccaṃ appamatto bīraṇatthambhamaye susāne yoggaṃ akāsi . <b>byākāsi saññaṃ parisaṃ vigayhā</b>ti atha ca pana parisaṃ vigāhitvā taṃ saññaṃ viakāsi vikāraṃ āpādesi, parivattesīti attho. <b>na niyyamo tāyati appapañña</b>nti appahaññaṃ nāma puggalaṃ niyyamo yoggāciṇṇaṃ caraṇaṃ na tāyati na rakkhatīti.</p>
	<p class="paratype03">athassa vacanaṃ sutvā brāhmaṇo dutiyaṃ gāthamāha — </p>
	<p class="paratype40">122<b>.</b> </p>
	<p class="paratype21">“dvayaṃ yācanako tāta, somadatta nigacchati. </p>
	<p class="paratype22">alābhaṃ dhanalābhaṃ vā, evaṃdhammā hi yācanā”ti.</p>
	<p class="paratype03">tattha <b>evaṃdhammā hi yācanā</b>ti yācanā hi evaṃsabhāvāti.</p>
	<p class="paratype03">satthā “na, bhikkhave, lāḷudāyī idāneva sārajjabahulo, pubbepi sārajjabahuloyevā”ti vatvā imaṃ dhammadesanaṃ āharitvā jātakaṃ samodhānesi — “tadā rājā ānando, somadattassa pitā lāḷudāyī ahosi, somadatto pana ahameva ahosin”ti. </p>
	<p class="paratype06">somadattajātakavaṇṇanā paṭhamā. </p> 
</body>
</html>