<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [218] 8. kūṭavāṇijajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>7. bīraṇathambhavaggo</h4>
	<h5>[218] 8. kūṭavāṇijajātakavaṇṇanā</h5>
	<p class="paratype03"><b>saṭhassa</b> <b>sāṭheyyamida</b>nti idaṃ satthā jetavane viharanto ekaṃ kūṭavāṇijaṃ ārabbha kathesi. sāvatthivāsino hi kūṭavāṇijo ca paṇḍitavāṇijo ca dve vāṇijā mittikā hutvā pañca sakaṭasatāni bhaṇḍassa pūrāpetvā pubbantato aparantaṃ vicaramānā vohāraṃ katvā bahuṃ lābhaṃ labhitvā sāvatthiṃ paccāgamiṃsu. paṇḍitavāṇijo kūṭavāṇijaṃ āha — “samma, bhaṇḍaṃ bhājemā”ti. kūṭavāṇijo “ayaṃ dīgharattaṃ dukkhaseyyāya dubbhojanena kilanto attano ghare nānaggarasaṃ bhattaṃ bhuñjitvā ajīrakena marissati, atha sabbampetaṃ bhaṇḍaṃ mayhameva bhavissatī”ti cintetvā “nakkhattaṃ na manāpaṃ, divaso na manāpo, sve jānissāmi, punadivase jānissāmī”ti kālaṃ khepeti. atha naṃ paṇḍitavāṇijo nippīḷetvā bhājāpetvā gandhamālaṃ ādāya satthu santikaṃ gantvā satthāraṃ pūjetvā vanditvā ekamantaṃ nisīdi. satthā “kadā āgatosī”ti pucchitvā “aḍḍhamāsamatto me, bhante, āgatassā”ti vatvā “atha kasmā evaṃ papañcaṃ katvā buddhupaṭṭhānaṃ āgatosī”ti puṭṭho taṃ pavattiṃ ārocesi. satthā “na kho, upāsaka, idāneva, pubbepesa kūṭavāṇijoyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto amaccakule nibbattitvā vayappatto tassa vinicchayāmacco ahosi. tadā gāmavāsī ca nagaravāsī ca dve vāṇijā mittā ahesuṃ. gāmavāsī nagaravāsissa santike pañca phālasatāni ṭhapesi. so te phāle vikkiṇitvā mūlaṃ gahetvā phālānaṃ ṭhapitaṭṭhāne mūsikavaccaṃ ākiritvā ṭhapesi. aparabhāge gāmavāsī āgantvā “phāle me dehī”ti āha. kūṭavāṇijo “phālā te mūsikāhi khāditā”ti mūsikavaccaṃ dassesi. itaro “khāditāva hontu, mūsikāhi khādite kiṃ sakkā kātun”ti nhānatthāya tassa puttaṃ ādāya gacchanto ekassa sahāyakassa gehe “imassa katthaci gantuṃ mā adatthā”ti vatvā antogabbhe nisīdāpetvā sayaṃ nhāyitvā kūṭavāṇijassa gehaṃ agamāsi. so “putto me kahan”ti āha. “samma, tava puttaṃ tīre ṭhapetvā mama udake nimuggakāle eko kulalo āgantvā tava puttaṃ nakhapañjarena gahetvā ākāsaṃ pakkhanto, ahaṃ pāṇiṃ paharitvā viravitvā vāyamantopi mocetuṃ nāsakkhin”ti. “tvaṃ musā bhaṇasi, kulalā dārake gahetvā gantuṃ samatthā nāma natthī”ti. “samma, hotu, ayuttepi honte ahaṃ kiṃ karomi, kulaleneva te putto nīto”ti. so taṃ santajjetvā “are duṭṭhacora manussamāraka, idāni taṃ vinicchayaṃ gantvā kaḍḍhāpessāmī”ti nikkhami. so “mama ruccanakameva karosī”ti teneva saddhiṃ vinicchayaṭṭhānaṃ agamāsi.</p>
	<p class="paratype03">kūṭavāṇijo bodhisattaṃ āha — “ayaṃ, sāmi, mama puttaṃ gahetvā nhāyituṃ gato, ‘kahaṃ me putto’ti vutte ‘kulalena haṭo’ti āha, vinicchinatha me aḍḍan”ti. bodhisatto “saccaṃ bhaṇe”ti itaraṃ pucchi. so āha — “āma, sāmi, ahaṃ taṃ ādāya gato, senena pahaṭabhāvo saccameva, sāmī”ti. “kiṃ pana loke kulalā nāma dārake harantī”ti? “sāmi, ahampi tumhe pucchāmi — “kulalā dārake gahetvā ākāse gantuṃ na sakkonti, mūsikā pana ayaphāle khādantī”ti. “idaṃ kiṃ nāmā”ti? “sāmi, mayā etassa ghare pañca phālasatāni ṭhapitāni, svāyaṃ ‘phālā te mūsikāhi khāditā’ti vatvā ‘idaṃ te phāle khāditamūsikānaṃ vaccan’ti vaccaṃ dasseti, sāmi, mūsikā ce phāle khādanti, kulalāpi dārake harissanti. sace na khādanti, senāpi taṃ na harissanti. eso pana ‘phālā te mūsikāhi khāditā’ti vadati, tesaṃ khāditabhāvaṃ vā akhāditabhāvaṃ vā jānātha, aḍḍaṃ me vinicchinathā”ti. bodhisatto “saṭhassa paṭisāṭheyyaṃ katvā jinissāmīti iminā cintitaṃ bhavissatī”ti ñatvā “suṭṭhu te cintitan”ti vatvā imā gāthā avoca — </p>
	<p class="paratype40">135<b>.</b> </p>
	<p class="paratype21">“saṭhassa sāṭheyyamiṃda sucintitaṃ, paccoḍḍitaṃ paṭikūṭassa kūṭaṃ. </p>
	<p class="paratype22">phālaṃ ce khādeyyuṃ mūsikā, kasmā kumāraṃ kulalā na hareyyuṃ. </p>
	<p class="paratype40">136<b>.</b> </p>
	<p class="paratype21">“kūṭassa hi santi kūṭakūṭā, bhavati cāpi nikatino nikatyā. </p>
	<p class="paratype22">dehi puttanaṭṭha phālanaṭṭhassa phālaṃ, mā te puttamahāsi phālanaṭṭho”ti.</p>
	<p class="paratype03">tattha <b>saṭhassā</b>ti saṭhabhāvena kerāṭikena “ekaṃ upāyaṃ katvā parasantakaṃ khādituṃ vaṭṭatī”ti saṭhassa. <b>sāṭheyyamidaṃ sucintita</b>nti idaṃ paṭisāṭheyyaṃ cintentena tayā suṭṭhu cintitaṃ. <b>paccoḍḍitaṃ paṭikūṭassa kūṭa</b>nti kūṭassa puggalassa tayā paṭikūṭaṃ suṭṭhu paccoḍḍitaṃ, paṭibhāgaṃ katvā oḍḍitasadisameva katanti attho. <b>phālaṃ ce khādeyyuṃ mūsikā</b>ti yadi mūsikā phālaṃ khādeyyuṃ. <b>kasmā kumāraṃ kulalā na hareyyu</b>nti mūsikāsu phāle khādantīsu kulalā kiṃ kāraṇā kumāraṃ no hareyyuṃ.</p>
	<p class="paratype03"><b>kūṭassa</b> <b>hi santi kūṭakūṭā</b>ti tvaṃ “ahameva mūsikāhi phāle khādāpitapuriso kūṭo”ti maññasi, tādisassa pana kūṭassa imasmiṃ loke bahū kūṭā santi, kūṭassa kūṭāti kūṭapaṭikūṭānaṃ etaṃ nāmaṃ, kūṭassa paṭikūṭā nāma santīti vuttaṃ hoti. <b>bhavati cāpi nikatino nikatyā</b>ti nikatino nekatikassa vañcanakapuggalassa nikatyā aparo nikatikārako vañcanakapuriso bhavatiyeva. <b>dehi puttanaṭṭha phālanaṭṭhassa phāla</b>nti ambho naṭṭhaputta purisa, etassa naṭṭhaphālassa phālaṃ dehi. <b>mā te puttamahāsi phālanaṭṭho</b>ti sace hissa phālaṃ na dassasi, puttaṃ te harissati, taṃ te esa mā haratu, phālamassa dehīti. “demi, sāmi, sace me puttaṃ detī”ti. “demi, sāmi, sace me phāle detī”ti. evaṃ naṭṭhaputto puttaṃ, naṭṭhaphālo ca phālaṃ paṭilabhitvā ubhopi yathākammaṃ gatā.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kūṭavāṇijo idāni kūṭavāṇijova, paṇḍitavāṇijo paṇḍitavāṇijoyeva, vinicchayāmacco pana ahameva ahosin”ti. </p>
	<p class="paratype06">kūṭavāṇijajātakavaṇṇanā aṭṭhamā. </p> 
</body>
</html>