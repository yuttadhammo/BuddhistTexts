<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [73] 3. saccaṃkirajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>8. varuṇavaggo</h4>
	<h5>[73] 3. saccaṃkirajātakavaṇṇanā</h5>
	<p class="paratype03"><b>saccaṃ kirevamāhaṃsū</b>ti idaṃ satthā veḷuvane viharanto devadattassa vadhāya parisakkanaṃ ārabbha kathesi. bhikkhusaṅghasmiñhi dhammasabhāyaṃ nisīditvā “āvuso, devadatto satthu guṇaṃ na jānāti, vadhāyayeva parisakkatī”ti devadattassa aguṇaṃ kathente satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva devadatto mayhaṃ vadhāya parisakkati, pubbepi parisakkiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente tassa duṭṭhakumāro nāma putto ahosi kakkhaḷo pharuso pahaṭāsīvisūpamo, anakkositvā vā apaharitvā vā kenaci saddhiṃ na katheti. so antojanassa ca bahijanassa ca akkhimhi patitarajaṃ viya, khādituṃ āgatapisāco viya ca amanāpo ahosi ubbejanīyo. so ekadivasaṃ nadīkīḷaṃ kīḷitukāmo mahantena parivārena nadītīraṃ agamāsi. tasmiṃ khaṇe mahāmegho uṭṭhahi, disā andhakārā jātā. so dāsapessajanaṃ āha “etha bhaṇe, maṃ gahetvā nadīmajjhaṃ netvā nhāpetvā ānethā”ti. te taṃ tattha netvā “kiṃ no rājā karissati, imaṃ pāpapurisaṃ ettheva māremā”ti mantayitvā “ettha gaccha kāḷakaṇṇī”ti udake naṃ opilāpetvā paccuttaritvā tīre aṭṭhaṃsu. “kahaṃ kumāro”ti ca vutte “na mayaṃ kumāraṃ passāma, meghaṃ uṭṭhitaṃ disvā udake nimujjitvā purato āgato bhavissatī”ti. amaccā rañño santikaṃ agamaṃsu. rājā “kahaṃ me putto”ti pucchi. na jānāma deva, meghe uṭṭhite “purato āgato bhavissatī”ti saññāya āgatamhāti. rājā dvāraṃ vivarāpetvā “nadītīraṃ gantvā vicinathā”ti tattha tattha vicināpesi, koci kumāraṃ nāddasa.</p>
	<p class="paratype03">sopi kho meghandhakāre deve vassante nadiyā vuyhamāno ekaṃ dārukkhandhaṃ disvā tattha nisīditvā maraṇabhayatajjito paridevamāno gacchati. tasmiṃ pana kāle bārāṇasivāsī eko seṭṭhi nadītīre cattālīsakoṭidhanaṃ nidahitvāva maranto dhanataṇhāya dhanapiṭṭhe sappo hutvā nibbatti. aparo tasmiṃyeva padese tiṃsa koṭiyo nidahitvā dhanataṇhāya tattheva undūro hutvā nibbatti. tesaṃ vasanaṭṭhānaṃ udakaṃ pāvisi. te udakassa paviṭṭhamaggeneva nikkhamitvā sotaṃ chindantā gantvā taṃ rājakumārena abhinisinnaṃ dārukkhandhaṃ patvā eko ekaṃ koṭiṃ, itaro itaraṃ āruyha khandhapiṭṭheyeva nipajjiṃsu. tassāyeva kho pana nadiyā tīre eko simbalirukkho atthi, tattheko suvapotako vasati. sopi rukkho udakena dhotamūlo nadīpiṭṭhe pati, suvapotako deve vassante uppatitvā gantuṃ asakkonto gantvā tasseva khandhassa ekapasse nilīyi. evaṃ te cattāro janā ekato vuyhamānā gacchanti.</p>
	<p class="paratype03">bodhisattopi kho tasmiṃ kāle kāsiraṭṭhe udiccabrāhmaṇakule nibbattitvā vuḍḍhippatto isipabbajjaṃ pabbajitvā ekasmiṃ nadīnivattane paṇṇasālaṃ māpetvā vasati. so aḍḍharattasamaye caṅkamamāno tassa rājakumārassa balavaparidevanasaddaṃ sutvā cintesi “mādise nāma mettānuddayasampanne tāpase passante etassa purisassa maraṇaṃ ayuttaṃ, udakato uddharitvā tassa jīvitadānaṃ dassāmī”ti. so taṃ “mā bhāyi, mā bhāyī”ti assāsetvā udakasotaṃ chindanto gantvā taṃ dārukkhandhaṃ ekāya koṭiyā gahetvā ākaḍḍhanto nāgabalo thāmasampanno ekavegena tīraṃ patvā kumāraṃ ukkhipitvā tīre patiṭṭhāpesi. tepi sappādayo disvā ukkhipitvā assamapadaṃ netvā aggiṃ jāletvā “ime dubbalatarā”ti paṭhamaṃ sappādīnaṃ sarīraṃ sedetvā pacchā rājakumārassa sarīraṃ sedetvā tampi arogaṃ katvā āhāraṃ dentopi paṭhamaṃ sappādīnaṃyeva datvā pacchā tassa phalāphalāni upanāmesi. rājakumāro “ayaṃ kūṭatāpaso maṃ rājakumāraṃ agaṇetvā tiracchānagatānaṃ sammānaṃ karotī”ti bodhisatte āghātaṃ bandhi.</p>
	<p class="paratype03">tato katipāhaccayena sabbesupi tesu thāmabalappattesu nadiyā oghe pacchinne sappo tāpasaṃ vanditvā āha “bhante, tumhehi mayhaṃ mahāupakāro kato, na kho panāhaṃ daliddo, asukaṭṭhāne me cattālīsa hiraññakoṭiyo nidahitvā ṭhapitā, tumhākaṃ dhanena kicce sati sabbampetaṃ dhanaṃ tumhākaṃ dātuṃ sakkomi, taṃ ṭhānaṃ āgantvā ‘dīghā’ti pakkoseyyāthā”ti vatvā pakkāmi. undūropi tatheva tāpasaṃ nimantetvā “asukaṭṭhāne ṭhatvā ‘undūrā’ti pakkoseyyāthā”ti vatvā pakkāmi. suvapotako pana tāpasaṃ vanditvā “bhante, mayhaṃ dhanaṃ natthi, rattasālīhi pana vo atthe sati asukaṃ nāma mayhaṃ vasanaṭṭhānaṃ, tattha gantvā ‘suvā’ti pakkoseyyātha, ahaṃ ñātakānaṃ ārocetvā anekasakaṭapūramattā rattasāliyo āharāpetvā dātuṃ sakkomī”ti vatvā pakkāmi. itaro pana mittadubbhī “dhammasudhammatāya kiñci avatvā gantuṃ ayuttaṃ, evaṃ taṃ attano santikaṃ āgataṃ māressāmī”ti cintetvā “bhante, mayi rajje patiṭṭhite āgaccheyyātha, ahaṃ vo catūhi paccayehi upaṭṭhahissāmī”ti vatvā pakkāmi. so gantvā na cirasseva rajje patiṭṭhāsi.</p>
	<p class="paratype03">bodhisatto “vīmaṃsissāmi tāva ne”ti paṭhamaṃ sappassa santikaṃ gantvā avidūre ṭhatvā “dīghā”ti pakkosi. so ekavacaneneva nikkhamitvā bodhisattaṃ vanditvā “bhante, imasmiṃ ṭhāne cattālīsa hiraññakoṭiyo, tā sabbāpi nīharitvā gaṇhathā”ti āha. bodhisatto “evamatthu, uppanne kicce jānissāmī”ti taṃ nivattetvā undūrassa santikaṃ gantvā saddamakāsi. sopi tatheva paṭipajji. bodhisatto tampi nivattetvā suvassa santikaṃ gantvā “suvā”ti pakkosi. sopi ekavacaneneva rukkhaggato otaritvā bodhisattaṃ vanditvā “kiṃ, bhante, mayhaṃ ñātakānaṃ santikaṃ gantvā himavantappadesato tumhākaṃ sayaṃjātasālī āharāpemī”ti pucchi. bodhisatto “atthe sati jānissāmī”ti tampi nivattetvā “idāni rājānaṃ pariggaṇhissāmī”ti gantvā rājuyyāne vasitvā punadivase ākappasampattiṃ katvā bhikkhācāravattena nagaraṃ pāvisi. tasmiṃ khaṇe so mittadubbhī rājā alaṅkatahatthikkhandhavaragato mahantena parivārena nagaraṃ padakkhiṇaṃ karoti. so bodhisattaṃ dūratova disvā “ayaṃ so kūṭatāpaso mama santike bhuñjitvā vasitukāmo āgato, yāva parisamajjhe attano mayhaṃ kataguṇaṃ nappakāseti, tāvadevassa sīsaṃ chindāpessāmī”ti purise olokesi. “kiṃ karoma, devā”ti ca vutte “esa kūṭatāpaso maṃ kiñci yācitukāmo āgacchati maññe, etassa kāḷakaṇṇitāpasassa maṃ passituṃ adatvāva etaṃ gahetvā pacchābāhaṃ bandhitvā catukke catukke paharantā nagarā nikkhāmetvā āghātane sīsamassa chinditvā sarīraṃ sūle uttāsethā”ti āha. te “sādhū”ti sampaṭicchitvā gantvā niraparādhaṃ mahāsattaṃ bandhitvā catukke catukke paharantā āghātanaṃ netuṃ ārabhiṃsu. bodhisatto pahaṭapahaṭaṭṭhāne “amma, tātā”ti akanditvā nibbikāro imaṃ gāthamāha — </p>
	<p class="paratype40">73<b>.</b> </p>
	<p class="paratype21">“saccaṃ kirevamāhaṃsu, narā ekacciyā idha. </p>
	<p class="paratype22">kaṭṭhaṃ niplavitaṃ seyyo, na tvevekacciyo naro”ti.</p>
	<p class="paratype03">tattha <b>saccaṃ kirevamāhaṃsū</b>ti avitathameva kira evaṃ vadanti. <b>narā ekacciyā idhā</b>ti idhekacce paṇḍitapurisā. <b>kaṭṭhaṃ niplavitaṃ seyyo</b>ti nadiyā vuyhamānaṃ sukkhadāruṃ niplavitaṃ uttāretvā thale ṭhapitaṃ seyyo sundarataro. evañhi vadamānā te purisā saccaṃ kira vadanti. kiṃkāraṇā? tañhi yāgubhattādīnaṃ pacanatthāya, sītāturānaṃ visibbanatthāya, aññesampi ca parissayānaṃ haraṇatthāya upakāraṃ hoti. <b>na tvevekacciyo naro</b>ti ekacco pana mittadubbhī akataññū pāpapuriso oghena vuyhamāno hatthena gahetvā uttārito na tveva seyyo. tathā hi ahaṃ imaṃ pāpapurisaṃ uttāretvā imaṃ attano dukkhaṃ āharinti. evaṃ pahaṭapahaṭaṭṭhāne imaṃ gāthamāha.</p>
	<p class="paratype03">taṃ sutvā ye tattha paṇḍitapurisā, te āhaṃsu “kiṃ pana, bho pabbajita, tayā amhākaṃ rañño atthi koci guṇo kato”ti? bodhisatto taṃ pavattiṃ ārocetvā “evamimaṃ mahoghato uttārento ahameva attano dukkhaṃ akāsiṃ, ‘na vata me porāṇakapaṇḍitānaṃ vacanaṃ katan’ti anussaritvā evaṃ vadāmī”ti āha. taṃ sutvā khattiyabrāhmaṇādayo nagaravāsino “svāyaṃ mittadubbhī rājā evaṃ guṇasampannassa attano jīvitadāyakassa guṇamattampi na jānāti, taṃ nissāya kuto amhākaṃ vuḍḍhi, gaṇhatha nan”ti kupitā samantato uṭṭhahitvā ususattipāsāṇamuggarādippahārehi hatthikkhandhagatameva naṃ ghātetvā pāde gahetvā kaḍḍhitvā parikhāpiṭṭhe chaḍḍetvā bodhisattaṃ abhisiñcitvā rajje patiṭṭhāpesuṃ.</p>
	<p class="paratype03">so dhammena rajjaṃ kārento puna ekadivasaṃ sappādayo pariggaṇhitukāmo mahantena parivārena sappassa vasanaṭṭhānaṃ gantvā “dīghā”ti pakkosi. sappo āgantvā vanditvā “idaṃ te sāmi dhanaṃ gaṇhā”ti āha. rājā cattālīsahiraññakoṭidhanaṃ amacce paṭicchāpetvā undūrassa santikaṃ gantvā “undūrā”ti pakkosi. sopi āgantvā vanditvā tiṃsakoṭidhanaṃ niyyādesi. rājā tampi amacce paṭicchāpetvā suvassa vasanaṭṭhānaṃ gantvā “suvā”ti pakkosi. sopi āgantvā pāde vanditvā “kiṃ, sāmi, sāliṃ āharāmī”ti āha. rājā “sālīhi atthe sati āharissasi, ehi gacchāmā”ti sattatiyā hiraññakoṭīhi saddhiṃ te tayopi jane gāhāpetvā nagaraṃ gantvā pāsādavare mahātalaṃ āruyhaṃ dhanaṃ saṅgopetvā sappassa vasanatthāya suvaṇṇanāḷiṃ, undūrassa phalikaguhaṃ, suvassa suvaṇṇapañjaraṃ kārāpetvā sappassa ca suvassa ca bhojanatthāya devasikaṃ kañcanataṭṭake madhulāje, undūrassa gandhasālitaṇḍule dāpesi, dānādīni ca puññāni karoti. evaṃ te cattāropi janā yāvajīvaṃ samaggā sammodamānā viharitvā jīvitakkhaye yathākammaṃ agamaṃsu.</p>
	<p class="paratype03">satthā “na, bhikkhave, devadatto idāneva mayhaṃ vadhāya parisakkati, pubbepi parisakkiyevā”ti vatvā imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā duṭṭharājā devadatto ahosi, sappo sāriputto, undūro moggallāno, suvo ānando, pacchā rajjappatto dhammarājā pana ahameva ahosin”ti. </p>
	<p class="paratype06">saccaṃkirajātakavaṇṇanā tatiyā. </p> 
</body>
</html>