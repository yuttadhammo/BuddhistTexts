<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [272] 2. byagghajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>3. udapānavaggo</h4>
	<h5>[272] 2. byagghajātakavaṇṇanā</h5>
	<p class="paratype03"><b>yena</b> <b>mittena saṃsaggā</b>ti idaṃ satthā jetavane viharanto kokālikaṃ ārabbha kathesi. kokālikavatthu terasakanipāte <b>takkāriyajātake</b> (jā. 1.13.104 ādayo) āvibhavissati. kokāliko pana “sāriputtamoggallāne gahetvā āgamissāmī”ti kokālikaraṭṭhato jetavanaṃ āgantvā satthāraṃ vanditvā there upasaṅkamitvā “āvuso, kokālikaraṭṭhavāsino manussā tumhe pakkosanti, etha gacchāmā”ti āha. “gaccha tvaṃ, āvuso, na mayaṃ āgacchāmā”ti. so therehi paṭikkhitto sayameva agamāsi. atha bhikkhū dhammasabhāyaṃ kathaṃ samuṭṭhāpesuṃ — “āvuso, kokāliko sāriputtamoggallānehi sahāpi vināpi vattituṃ na sakkoti, saṃyogampi na sahati, viyogampi na sahatī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi kokāliko sāriputtamoggallānehi neva saha, na vinā vattituṃ sakkotī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto aññatarasmiṃ araññāyatane rukkhadevatā hutvā nibbatti. tassa vimānato avidūre aññatarasmiṃ vanappatijeṭṭhake aññā rukkhadevatā vasati. tasmiṃ vanasaṇḍe sīho ca byaggho ca vasanti. tesaṃ bhayena koci tattha na khettaṃ karoti, na rukkhaṃ chindati, nivattitvā oloketuṃ samattho nāma natthi. te pana sīhabyagghā nānappakāre mige vadhitvā khādanti, khāditāvasesaṃ tattheva pahāya gacchanti. tena so vanasaṇḍo asucikuṇapagandho hoti. atha itarā rukkhadevatā andhabālā kāraṇākāraṇaṃ ajānamānā ekadivasaṃ bodhisattaṃ āha — “samma, ete no sīhabyagghe nissāya vanasaṇḍo asucikuṇapagandho jāto, ahaṃ ete palāpemī”ti. bodhisatto “samma, ime dve nissāya amhākaṃ vimānāni rakkhiyanti, etesu palāyantesu vimānāni no vinassissanti, sīhabyagghānaṃ padaṃ apassantā manussā sabbaṃ vanaṃ chinditvā ekaṅgaṇaṃ katvā khettāni karissanti, mā te evaṃ ruccī”ti vatvā purimā dve gāthā avoca — </p>
	<p class="paratype40">64<b>.</b> </p>
	<p class="paratype21">“yena mittena saṃsaggā, yogakkhemo vihiyyati. </p>
	<p class="paratype22">pubbevajjhābhavaṃ tassa, rakkhe akkhīva paṇḍito. </p>
	<p class="paratype40">65<b>.</b> </p>
	<p class="paratype21">“yena mittena saṃsaggā, yogakkhemo pavaḍḍhati. </p>
	<p class="paratype22">kareyyattasamaṃ vuttiṃ, sabbakiccesu paṇḍito”ti.</p>
	<p class="paratype03">tattha <b>yena mittena saṃsaggā</b>ti yena pāpamittena saddhiṃ saṃsaggahetu saṃsaggakāraṇā, yena saddhiṃ dassanasaṃsaggo savanasaṃsaggo kāyasaṃsaggo samullapanasaṃsaggo paribhogasaṃsaggoti imassa pañcavidhassa saṃsaggassa katattāti attho. <b>yogakkhemo</b>ti kāyacittasukhaṃ. tañhi dukkhayogato khemattā idha yogakkhemoti adhippetaṃ. <b>vihiyyatī</b>ti parihāyati. <b>pubbevajjhābhavaṃ tassa, rakkhe akkhīva paṇḍito</b>ti tassa pāpamittassa ajjhābhavaṃ tena abhibhavitabbaṃ attano lābhayasajīvitaṃ, yathā naṃ so na ajjhābhavati, tathā paṭhamatarameva attano akkhī viya paṇḍito puriso rakkheyya.</p>
	<p class="paratype03">dutiyagāthāya <b>yenā</b>ti yena kalyāṇamittena saha saṃsaggakāraṇā. <b>yogakkhemo pavaḍḍhatī</b>ti kāyacittasukhaṃ vaḍḍhati. <b>kareyyattasamaṃ vutti</b>nti tassa kalyāṇamittassa sabbakiccesu paṇḍito puriso yathā attano jīvitavuttiñca upabhogaparibhogavuttiñca karoti, evametaṃ sabbaṃ kareyya, adhikampi kareyya, hīnaṃ pana na kareyyāti.</p>
	<p class="paratype03">evaṃ bodhisattena kāraṇe kathitepi sā bāladevatā anupadhāretvā ekadivasaṃ bheravarūpārammaṇaṃ dassetvā te sīhabyagghe palāpesi. manussā tesaṃ padavalañjaṃ adisvā “sīhabyagghā aññaṃ vanasaṇḍaṃ gatā”ti ñatvā vanasaṇḍassa ekapassaṃ chindiṃsu. devatā bodhisattaṃ upasaṅkamitvā “ahaṃ, samma, tava vacanaṃ akatvā te palāpesiṃ, idāni tesaṃ gatabhāvaṃ ñatvā manussā vanasaṇḍaṃ chindanti, kiṃ nu kho kātabban”ti vatvā “idāni te asukavanasaṇḍe nāma vasanti, gantvā te ānehī”ti vuttā tattha gantvā tesaṃ purato ṭhatvā añjaliṃ paggayha tatiyaṃ gāthamāha — </p>
	<p class="paratype40">66<b>.</b> </p>
	<p class="paratype21">“etha byagghā nivattavho, paccupetha mahāvanaṃ. </p>
	<p class="paratype22">mā vanaṃ chindi nibyagghaṃ, byagghā māhesu nibbanā”ti.</p>
	<p class="paratype03">tattha <b>byagghā</b>ti ubhopi te byagghanāmenevālapantī āha. <b>nivattavho</b>ti nivattatha. <b>paccupetha mahāvana</b>nti taṃ mahāvanaṃ paccupetha puna upagacchatha, ayameva vā pāṭho. <b>mā vanaṃ chindi nibyaggha</b>nti amhākaṃ vasanakavanasaṇḍaṃ idāni tumhākaṃ abhāvena nibyagghaṃ manussā mā chindiṃsu. <b>byagghā māhesu nibbanā</b>ti tumhādisā ca byaggharājāno attano vasanaṭṭhānā palāyitattā nibbanā vasanaṭṭhānabhūtena vanena virahitā mā ahesuṃ. te evaṃ tāya devatāya yāciyamānāpi “gaccha tvaṃ, na mayaṃ āgamissāmā”ti paṭikkhipiṃsuyeva. devatā ekikāva vanasaṇḍaṃ paccāgañchi. manussāpi katipāheneva sabbaṃ vanaṃ chinditvā khettāni karitvā kasikammaṃ kariṃsu.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — “tadā apaṇḍitā devatā kokāliko ahosi, sīho sāriputto, byaggho moggallāno, paṇḍitadevatā pana ahameva ahosin”ti. </p>
	<p class="paratype06">byagghajātakavaṇṇanā dutiyā. </p> 
</body>
</html>