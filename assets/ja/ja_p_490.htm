<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [484] 1. sālikedārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>14. pakiṇṇakanipāto</h3>
	<h4>[484] 1. sālikedārajātakavaṇṇanā</h4>
	<p class="paratype03"><b>sampannaṃ</b> <b>sālikedāra</b>nti idaṃ satthā jetavane viharanto mātuposakabhikkhuṃ ārabbha kathesi. paccuppannavatthu <b>sāmajātake</b> (jā. 2.22.296 ādayo) āvi bhavissati. satthā pana taṃ bhikkhuṃ pakkosāpetvā “saccaṃ kira tvaṃ bhikkhu gihī posesī”ti pucchitvā “saccaṃ, bhante”ti vutte “kiṃ te hontī”ti vatvā “mātāpitaro me, bhante”ti vutte “sādhu bhikkhu, porāṇakapaṇḍitā tiracchānā hutvā suvayoniyaṃ nibbattitvāpi jiṇṇe mātāpitaro kulāvake nipajjāpetvā mukhatuṇḍakena gocaraṃ āharitvā posesun”ti vatvā atītaṃ āhari.</p>
	<p class="paratype03">atīte rājagahe magadharājā nāma rajjaṃ kāresi. tadā nagarato pubbuttaradisāya sāliddiyo nāma brāhmaṇagāmo ahosi. tassa pubbuttaradisāya magadhakhettaṃ atthi, tattha kosiyagotto nāma sāliddiyavāsī brāhmaṇo sahassakarīsamattaṃ khettaṃ gahetvā sāliṃ vapāpesi. uṭṭhite ca pana sasse vatiṃ thiraṃ kāretvā kassaci paṇṇāsakarīsamattaṃ, kassaci saṭṭhikarīsamattanti evaṃ pañcasatakarīsamattaṃ khettaṃ attano purisānaṃyeva ārakkhaṇatthāya datvā sesaṃ pañcasatakarīsamattaṃ khettaṃ bhatiṃ katvā ekassa bhatakassa adāsi. so tattha kuṭiṃ katvā rattindivaṃ vasati. khettassa pana pubbuttaradisābhāge ekasmiṃ sānupabbate mahantaṃ simbalivanaṃ atthi, tattha anekāni suvasatāni vasanti. tadā bodhisatto tasmiṃ suvasaṅghe suvarañño putto hutvā nibbatti. so vayappatto abhirūpo thāmasampanno sakaṭanābhipamāṇasarīro ahosi. athassa pitā mahallakakāle “ahaṃ idāni dūraṃ gantuṃ na sakkomi, tvaṃ imaṃ gaṇaṃ pariharā”ti gaṇaṃ niyyādesi. so punadivasato paṭṭhāya mātāpitūnaṃ gocaratthāya gantuṃ nādāsi, suvagaṇaṃ pariharanto himavantaṃ gantvā sayaṃjātasālivane yāvadatthaṃ sāliṃ khāditvā āgamanakāle mātāpitūnaṃ pahonakaṃ gocaraṃ āharitvā mātāpitaro posesi.</p>
	<p class="paratype03">athassa ekadivasaṃ suvā ārocesuṃ “pubbe imasmiṃ kāle magadhakhette sāli paccati, idāni kiṃ nu kho jātan”ti? “tena hi jānāthā”ti dve suve pahiṇiṃsu. te gantvā magadhakhette otarantā tassa bhatiyā rakkhaṇapurisassa khette otaritvā sāliṃ khāditvā ekaṃ sālisīsaṃ ādāya simbalivanaṃ gantvā sālisīsaṃ mahāsattassa pādamūle ṭhapetvā “tattha evarūpo sālī”ti vadiṃsu. so punadivase suvagaṇaparivuto tattha gantvā tasmiṃ bhatakassa khette otari. so pana puriso suve sāliṃ khādante disvā ito cito ca dhāvitvā vārentopi vāretuṃ na sakkoti. sesā suvā yāvadatthaṃ sāliṃ khāditvā tucchamukhāva gacchanti. suvarājā pana bahūni sālisīsāni ekato katvā tehi parivuto hutvā āharitvā mātāpitūnaṃ deti. suvā punadivasato paṭṭhāya tattheva sāliṃ khādiṃsu. atha so puriso “sace ime aññaṃ katipāhaṃ evaṃ khādissanti, kiñci na bhavissati, brāhmaṇo sāliṃ agghāpetvā mayhaṃ iṇaṃ karissati, gantvā tassa ārocessāmī”ti sālimuṭṭhinā saddhiṃ tathārūpaṃ paṇṇākāraṃ gahetvā sāliddiyagāmaṃ gantvā brāhmaṇaṃ passitvā vanditvā paṇṇākāraṃ datvā ekamantaṃ ṭhito “kiṃ, bho purisa, sampannaṃ sālikhettan”ti puṭṭho “āma, brāhmaṇa, sampannan”ti vatvā dve gāthā abhāsi — </p>
	<p class="paratype40">1<b>.</b> </p>
	<p class="paratype21">“sampannaṃ sālikedāraṃ, suvā bhuñjanti kosiya. </p>
	<p class="paratype22">paṭivedemi te brahme, na ne vāretumussahe. </p>
	<p class="paratype40">2<b>.</b> </p>
	<p class="paratype21">“eko ca tattha sakuṇo, yo nesaṃ sabbasundaro. </p>
	<p class="paratype22">bhutvā sāliṃ yathākāmaṃ, tuṇḍenādāya gacchatī”ti.</p>
	<p class="paratype03">tattha <b>sampanna</b>nti paripuṇṇaṃ avekallaṃ. <b>sālikedāra</b>nti sālikhettaṃ. <b>sabbasundaro</b>ti sabbehi koṭṭhāsehi sundaro rattatuṇḍo jiñjukasannibhākkhi rattapādo tīhi rattarājīhi parikkhittagīvo mahāmayūrapamāṇo so yāvadatthaṃ sāliṃ khāditvā aññaṃ tuṇḍena gahetvā gacchatīti.</p>
	<p class="paratype03">brāhmaṇo tassa kathaṃ sutvā suvarāje sinehaṃ uppādetvā khettapālaṃ pucchi “ambho purisa, pāsaṃ oḍḍetuṃ jānāsī”ti? “āma, jānāmī”ti. atha naṃ gāthāya ajjhabhāsi — </p>
	<p class="paratype40">3<b>.</b> </p>
	<p class="paratype21">“oḍḍentu vālapāsāni, yathā bajjhetha so dijo. </p>
	<p class="paratype22">jīvañca naṃ gahetvāna, ānayehi mamantike”ti.</p>
	<p class="paratype03">tattha <b>oḍḍentū</b>ti oḍḍayantu. <b>vālapāsānī</b>ti assavālādirajjumayapāsāni. <b>jīvañca na</b>nti jīvantaṃ eva naṃ. <b>ānayehī</b>ti ānehi.</p>
	<p class="paratype03">taṃ sutvā khettapālo sāliṃ agghāpetvā iṇassa akatabhāvena tuṭṭho gantvā assavāle vaṭṭetvā “ajja imasmiṃ ṭhāne otarissatī”ti suvarañño otaraṇaṭṭhānaṃ sallakkhetvā punadivase pātova cāṭipamāṇaṃ pañjaraṃ katvā pāsañca oḍḍetvā suvānaṃ āgamanaṃ olokento kuṭiyaṃ nisīdi. suvarājāpi suvagaṇaparivuto āgantvā aloluppacāratāya hiyyo khāditaṭṭhāne oḍḍitapāse pādaṃ pavesantova otari. so attano baddhabhāvaṃ ñatvā cintesi “sacāhaṃ idāneva baddharavaṃ ravissāmi, ñātakāme bhayatajjitā gocaraṃ aggahetvāva palāyissanti, yāva etesaṃ gocaraggahaṇaṃ, tāva adhivāsessāmī”ti. so tesaṃ suhitabhāvaṃ ñatvā maraṇabhayatajjito hutvā tikkhattuṃ baddharavaṃ ravi. atha sabbe te suvā palāyiṃsu. suvarājā “ettakesu me ñātakesu nivattitvā olokento ekopi natthi, kiṃ nu kho mayā pāpaṃ katan”ti vilapanto gāthamāha — </p>
	<p class="paratype40">4<b>.</b> </p>
	<p class="paratype21">“ete bhutvā pivitvā ca, pakkamanti vihaṅgamā. </p>
	<p class="paratype22">eko baddhosmi pāsena, kiṃ pāpaṃ pakataṃ mayā”ti.</p>
	<p class="paratype03">khettapālo suvarājassa baddharavaṃ suvānañca ākāse pakkhandanasaddaṃ sutvā “kiṃ nu kho”ti kuṭiyā oruyha pāsāṭṭhānaṃ gantvā suvarājānaṃ disvā “yasseva me pāso oḍḍito, sveva baddho”ti tuṭṭhamānaso suvarājānaṃ pāsato mocetvā dve pāde ekato bandhitvā daḷhaṃ ādāya sāliddiyagāmaṃ gantvā suvarājaṃ brāhmaṇassa adāsi. brāhmaṇo balavasinehena mahāsattaṃ ubhohi hatthehi daḷhaṃ gahetvā aṅke nisīdāpetvā tena saddhiṃ sallapanto dve gāthā abhāsi — </p>
	<p class="paratype40">5<b>.</b> </p>
	<p class="paratype21">“udaraṃ nūna aññesaṃ, suva accodaraṃ tava. </p>
	<p class="paratype22">bhutvā sāliṃ yathākāmaṃ, tuṇḍenādāya gacchasi. </p>
	<p class="paratype40">6<b>.</b> </p>
	<p class="paratype21">“koṭṭhaṃ nu tattha pūresi, suva veraṃ nu te mayā. </p>
	<p class="paratype22">puṭṭho me samma akkhāhi, kuhiṃ sāliṃ nidāhasī”ti.</p>
	<p class="paratype03">tattha <b>udaraṃ nūnā</b>ti aññesaṃ udaraṃ udarameva maññe, tava udaraṃ pana atiudaraṃ. <b>tatthā</b>ti tasmiṃ simbalivane. <b>pūresī</b>ti vassārattatthāya pūresi. <b>nidāhasī</b>ti nidhānaṃ katvā ṭhapesi, “nidhīyasī”tipi pāṭho.</p>
	<p class="paratype03">taṃ sutvā suvarājā madhurāya manussabhāsāya sattamaṃ gāthamāha — </p>
	<p class="paratype40">7<b>.</b> </p>
	<p class="paratype21">“na me veraṃ tayā saddhiṃ, koṭṭho mayhaṃ na vijjati. </p>
	<p class="paratype27">iṇaṃ muñcāmiṇaṃ dammi, sampatto koṭasimbaliṃ. </p>
	<p class="paratype22">nidhimpi tattha nidahāmi, evaṃ jānāhi kosiyā”ti.</p>
	<p class="paratype03">tattha <b>iṇaṃ muñcāmiṇaṃ dammī</b>ti tava sāliṃ haritvā iṇaṃ muñcāmi ceva dammi cāti vadati. <b>nidhimpī</b>ti ekaṃ tattha simbalivane anugāmikanidhimpi nidahāmi.</p>
	<p class="paratype03">atha naṃ brāhmaṇo pucchi — </p>
	<p class="paratype40">8<b>.</b> </p>
	<p class="paratype21">“kīdisaṃ te iṇadānaṃ, iṇamokkho ca kīdiso. </p>
	<p class="paratype22">nidhinidhānamakkhāhi, atha pāsā pamokkhasī”ti.</p>
	<p class="paratype03">tattha <b>iṇadāna</b>nti iṇassa dānaṃ. <b>nidhinidhāna</b>nti nidhino nidhānaṃ.</p>
	<p class="paratype03">evaṃ brāhmaṇena puṭṭho suvarājā tassa byākaronto catasso gāthā abhāsi — </p>
	<p class="paratype40">9<b>.</b> </p>
	<p class="paratype21">“ajātapakkhā taruṇā, puttakā mayha kosiya. </p>
	<p class="paratype22">te maṃ bhatā bharissanti, tasmā tesaṃ iṇaṃ dade. </p>
	<p class="paratype40">10<b>.</b> </p>
	<p class="paratype21">“mātā pitā ca me vuddhā, jiṇṇakā gatayobbanā. </p>
	<p class="paratype22">tesaṃ tuṇḍena hātūna, muñce pubbakataṃ iṇaṃ. </p>
	<p class="paratype40">11<b>.</b> </p>
	<p class="paratype21">“aññepi tattha sakuṇā, khīṇapakkhā sudubbalā. </p>
	<p class="paratype22">tesaṃ puññatthiko dammi, taṃ nidhiṃ āhu paṇḍitā. </p>
	<p class="paratype40">12<b>.</b> </p>
	<p class="paratype21">“īdisaṃ me iṇadānaṃ, iṇamokkho ca īdiso. </p>
	<p class="paratype22">nidhinidhānamakkhāmi, evaṃ jānāhi kosiyā”ti.</p>
	<p class="paratype03">tattha <b>hātūnā</b>ti haritvā. <b>taṃ nidhi</b>nti taṃ puññakammaṃ paṇḍitā anugāmikanidhiṃ nāma kathenti. <b>nidhinidhāna</b>nti nidhino nidhānaṃ, “nidhānanidhin”tipi pāṭho, ayamevattho.</p>
	<p class="paratype03">brāhmaṇo mahāsattassa dhammakathaṃ sutvā pasannacitto dve gāthā abhāsi. </p>
	<p class="paratype40">13<b>.</b> </p>
	<p class="paratype21">“bhaddako vatayaṃ pakkhī, dijo paramadhammiko. </p>
	<p class="paratype22">ekaccesu manussesu, ayaṃ dhammo na vijjati. </p>
	<p class="paratype40">14<b>.</b> </p>
	<p class="paratype21">“bhuñja sāliṃ yathākāmaṃ, saha sabbehi ñātibhi. </p>
	<p class="paratype22">punāpi suva passemu, piyaṃ me tava dassanan”ti.</p>
	<p class="paratype03">tattha <b>bhuñja sāli</b>nti ito paṭṭhāya nibbhayo hutvā bhuñjāti karīsasahassampi tasseva niyyādento evamāha. <b>passemū</b>ti attano ruciyā āgataṃ aññesupi divasesu taṃ passeyyāmāti.</p>
	<p class="paratype03">evaṃ brāhmaṇo mahāsattaṃ yācitvā piyaputtaṃ viya muducittena olokento pādato bandhanaṃ mocetvā satapākatelena pāde makkhetvā bhaddapīṭhe nisīdāpetvā kañcanataṭṭake madhulāje khādāpetvā sakkharodakaṃ pāyesi. athassa suvarājā “appamatto hohi, brāhmaṇā”ti vatvā ovādaṃ dento āha — </p>
	<p class="paratype40">15<b>.</b> </p>
	<p class="paratype21">“bhuttañca pītañca tavassamamhi, ratī ca no kosiya te sakāse. </p>
	<p class="paratype22">nikkhittadaṇḍesu dadāhi dānaṃ, jiṇṇe ca mātāpitaro bharassū”ti.</p>
	<p class="paratype03">tattha <b>tavassamamhī</b>ti tava nivesane. <b>ratī</b>ti abhirati.</p>
	<p class="paratype03">taṃ sutvā brāhmaṇo tuṭṭhamānaso udānaṃ udānento gāthamāha — </p>
	<p class="paratype40">16<b>.</b> </p>
	<p class="paratype21">“lakkhī vata me udapādi ajja, yo addasāsiṃ pavaraṃ dijānaṃ. </p>
	<p class="paratype22">suvassa sutvāna subhāsitāni, kāhāmi puññāni anappakānī”ti.</p>
	<p class="paratype03">tattha <b>lakkhī</b>ti sirīpi puññampi paññāpi.</p>
	<p class="paratype03">mahāsatto brāhmaṇena attano dinnaṃ karīsasahassamattaṃ paṭikkhipitvā aṭṭhakarīsameva gaṇhi. brāhmaṇo thambhe nikhanitvā tassa khettaṃ niyyādetvā gandhamālādīhi pūjetvā khamāpetvā “gaccha sāmi, assumukhe rodamāne mātāpitaro assāsehī”ti vatvā taṃ uyyojesi. so tuṭṭhamānaso sālisīsaṃ ādāya gantvā mātāpitūnaṃ purato nikkhipitvā “ammatātā, uṭṭhethā”ti āha. te assumukhā rodamānā uṭṭhahiṃsu, tāvadeva suvagaṇā sannipatitvā “kathaṃ muttosi, devā”ti pucchiṃsu. so tesaṃ sabbaṃ vitthārato kathesi. kosiyopi suvarañño ovādaṃ sutvā tato paṭṭhāya dhammikasamaṇabrāhmaṇānaṃ mahādānaṃ paṭṭhapesi. tamatthaṃ pakāsento satthā osānagāthamāha — </p>
	<p class="paratype40">17<b>.</b> </p>
	<p class="paratype21">“so kosiyo attamano udaggo, annañca pānañcabhisaṅkharitvā. </p>
	<p class="paratype22">annena pānena pasannacitto, santappayi samaṇabrāhmaṇe cā”ti.</p>
	<p class="paratype03">tattha <b>santappayī</b>ti gahitagahitāni bhājanāni pūrento santappesīti.</p>
	<p class="paratype03">satthā imaṃ dhammadesanaṃ āharitvā “evaṃ bhikkhu mātāpitūnaṃ posanaṃ nāma paṇḍitānaṃ vaṃso”ti vatvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. tadā suvagaṇā buddhaparisā ahesuṃ, mātāpitaro mahārājakulāni, khettapālo channo, brāhmaṇo ānando, suvarājā pana ahameva ahosinti. </p>
	<p class="paratype06">sālikedārajātakavaṇṇanā paṭhamā. </p> 
</body>
</html>