<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [154] 4. uragajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>1. daḷhavaggo</h4>
	<h5>[154] 4. uragajātakavaṇṇanā</h5>
	<p class="paratype01"><b>idhūragānaṃ pavaro paviṭṭho</b>ti idaṃ satthā jetavane viharanto seṇibhaṇḍanaṃ ārabbha kathesi. kosalarañño kira sevakā seṇipamukhā dve mahāmattā aññamaññaṃ diṭṭhaṭṭhāne kalahaṃ karonti, tesaṃ veribhāvo sakalanagare pākaṭo jāto. te neva rājā, na ñātimittā samagge kātuṃ sakkhiṃsu. athekadivasaṃ satthā paccūsasamaye bodhaneyyabandhave olokento tesaṃ ubhinnampi sotāpattimaggassa upanissayaṃ disvā punadivase ekakova sāvatthiyaṃ piṇḍāya pavisitvā tesu ekassa gehadvāre aṭṭhāsi. so nikkhamitvā pattaṃ gahetvā satthāraṃ antonivesanaṃ pavesetvā āsanaṃ paññapetvā nisīdāpesi. satthā nisīditvā tassa mettābhāvanāya ānisaṃsaṃ kathetvā kallacittataṃ ñatvā saccāni pakāsesi, so saccapariyosāne sotāpattiphale patiṭṭhahi.</p>
	<p class="paratype03">satthā tassa sotāpannabhāvaṃ ñatvā tameva pattaṃ gāhāpetvā uṭṭhāya itarassa gehadvāraṃ agamāsi. sopi nikkhamitvā satthāraṃ vanditvā “pavisatha, bhante”ti gharaṃ pavesetvā nisīdāpesi. itaropi pattaṃ gahetvā satthārā saddhiṃyeva pāvisi. satthā tassa ekādasa mettānisaṃse vaṇṇetvā kallacittataṃ ñatvā saccāni pakāsesi, saccapariyosāne sopi sotāpattiphale patiṭṭhahi. iti te ubhopi sotāpannā hutvā aññamaññaṃ accayaṃ dassetvā khamāpetvā samaggā sammodamānā ekajjhāsayā ahesuṃ. taṃ divasaññeva ca bhagavato sammukhāva ekato bhuñjiṃsu. satthā bhattakiccaṃ niṭṭhāpetvā vihāraṃ agamāsi. te bahūni mālāgandhavilepanāni ceva sappimadhuphāṇitādīni ca ādāya satthārā saddhiṃyeva nikkhamiṃsu. satthā bhikkhusaṅghena vatte dassite sugatovādaṃ datvā gandhakuṭiṃ pāvisi.</p>
	<p class="paratype03">bhikkhū sāyanhasamaye dhammasabhāyaṃ satthu guṇakathaṃ samuṭṭhāpesuṃ “āvuso, satthā adantadamako, ye nāma dve mahāmatte ciraṃ vāyamamānopi neva rājā samagge kātuṃ sakkhi, na ñātimittādayo sakkhiṃsu, te ekadivaseneva tathāgatena damitā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idānevāhaṃ ime dve jane samagge akāsiṃ, pubbepete mayā samaggā katāyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bārāṇasiyaṃ ussave ghosite mahāsamajjaṃ ahosi. bahū manussā ceva devanāgasupaṇṇādayo ca samajjadassanatthaṃ sannipatiṃsu. tatrekasmiṃ ṭhāne eko nāgo ca supaṇṇo ca samajjaṃ passamānā ekato aṭṭhaṃsu. nāgo supaṇṇassa supaṇṇabhāvaṃ ajānanto aṃse hatthaṃ ṭhapesi. supaṇṇo “kena me aṃse hattho ṭhapito”ti nivattitvā olokento nāgaṃ sañjāni. nāgopi olokento supaṇṇaṃ sañjānitvā maraṇabhayatajjito nagarā nikkhamitvā nadīpiṭṭhena palāyi. supaṇṇopi “taṃ gahessāmī”ti anubandhi. tasmiṃ samaye bodhisatto tāpaso hutvā tassā nadiyā tīre paṇṇasālāya vasamāno divā darathapaṭippassambhanatthaṃ udakasāṭikaṃ nivāsetvā vakkalaṃ bahi ṭhapetvā nadiṃ otaritvā nhāyati. nāgo “imaṃ pabbajitaṃ nissāya jīvitaṃ labhissāmī”ti pakativaṇṇaṃ vijahitvā maṇikkhandhavaṇṇaṃ māpetvā vakkalantaraṃ pāvisi. supaṇṇo anubandhamāno taṃ tattha paviṭṭhaṃ disvā vakkale garubhāvena aggahetvā bodhisattaṃ āmantetvā “bhante, ahaṃ chāto, tumhākaṃ vakkalaṃ gaṇhatha, imaṃ nāgaṃ khādissāmī”ti imamatthaṃ pakāsetuṃ paṭhamaṃ gāthamāha — </p>
	<p class="paratype40">7<b>.</b> </p>
	<p class="paratype21">“idhūragānaṃ pavaro paviṭṭho, selassa vaṇṇena pamokkhamicchaṃ. </p>
	<p class="paratype22">brahmañca vaṇṇaṃ apacāyamāno, bubhukkhito no vitarāmi bhottun”ti.</p>
	<p class="paratype03">tattha <b>idhūragānaṃ pavaro paviṭṭho</b>ti imasmiṃ vakkale uragānaṃ pavaro nāgarājā paviṭṭho. <b>selassa vaṇṇenā</b>ti maṇivaṇṇena, maṇikkhandho hutvā paviṭṭhoti attho. <b>pamokkhamiccha</b>nti mama santikā mokkhaṃ icchamāno. <b>brahmañca vaṇṇaṃ apacāyamāno</b>ti ahaṃ pana tumhākaṃ brahmavaṇṇaṃ seṭṭhavaṇṇaṃ pūjento garuṃ karonto. <b>bubhukkhito no vitarāmi bhottu</b>nti etaṃ nāgaṃ vakkalantaraṃ paviṭṭhaṃ chātopi samāno bhakkhituṃ na sakkomīti.</p>
	<p class="paratype03">bodhisatto udake ṭhitoyeva supaṇṇarājassa thutiṃ katvā dutiyaṃ gāthamāha — </p>
	<p class="paratype40">8<b>.</b> </p>
	<p class="paratype21">“so brahmagutto cirameva jīva, dibyā ca te pātubhavantu bhakkhā. </p>
	<p class="paratype22">yo brahmavaṇṇaṃ apacāyamāno, bubhukkhito no vitarāsi bhottun”ti.</p>
	<p class="paratype03">tattha <b>so brahmagutto</b>ti so tvaṃ brahmagopito brahmarakkhito hutvā. <b>dibyā ca te pātubhavantu bhakkhā</b>ti devatānaṃ paribhogārahā bhakkhā ca tava pātubhavantu, mā pāṇātipātaṃ katvā nāgamaṃsakhādako ahosi.</p>
	<p class="paratype03">iti bodhisatto udake ṭhitova anumodanaṃ katvā uttaritvā vakkalaṃ nivāsetvā te ubhopi gahetvā assamapadaṃ gantvā mettābhāvanāya vaṇṇaṃ kathetvā dvepi jane samagge akāsi. te tato paṭṭhāya samaggā sammodamānā sukhaṃ vasiṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā nāgo ca supaṇṇo ca ime dve mahāmattā ahesuṃ, tāpaso pana ahameva ahosin”ti. </p>
	<p class="paratype06">uragajātakavaṇṇanā catutthā. </p> 
</body>
</html>