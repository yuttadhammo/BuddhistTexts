<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [377] 2. setaketujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>1. avāriyavaggo</h4>
	<h5>[377] 2. setaketujātakavaṇṇanā</h5>
	<p class="paratype03"><b>mā tāta kujjhi na hi sādhu kodho</b>ti idaṃ satthā jetavane viharanto kuhakabhikkhuṃ ārabbha kathesi, paccuppannavatthu <b>uddālajātake</b> (jā. 1.14.62 ādayo) āvi bhavissati.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto bārāṇasiyaṃ disāpāmokkho ācariyo hutvā pañcasate māṇave mante vācesi. tesaṃ jeṭṭhako setaketu nāma udiccabrāhmaṇakule nibbattamāṇavo, tassa jātiṃ nissāya mahanto māno ahosi. so ekadivasaṃ aññehi māṇavehi saddhiṃ nagarā nikkhamanto nagaraṃ pavisantaṃ ekaṃ caṇḍālaṃ disvā “kosi tvan”ti pucchitvā “caṇḍālohamasmī”ti vutte tassa sarīraṃ paharitvā āgatavātassa attano sarīre phusanabhayena “nassa, caṇḍāla, kāḷakaṇṇī, adhovātaṃ yāhī”ti vatvā vegena tassa uparivātaṃ agamāsi. caṇḍālo sīghataraṃ gantvā tassa uparivāte aṭṭhāsi. atha naṃ so “nassa kāḷakaṇṇī”ti suṭṭhutaraṃ akkosi paribhāsi. taṃ sutvā caṇḍālo “tvaṃ kosī”ti pucchi. “brāhmaṇamāṇavohamasmī”ti . “brāhmaṇo hotu, mayā pana puṭṭhapañhaṃ kathetuṃ sakkhissasī”ti. “āma, sakkhissāmī”ti. “sace na sakkosi, pādantarena taṃ gamemī”ti. so attānaṃ takketvā “gamehī”ti āha.</p>
	<p class="paratype03">caṇḍālaputto tassa kathaṃ parisaṃ gāhāpetvā “māṇava, disā nāma katarā”ti pañhaṃ pucchi. “disā nāma puratthimādayo catasso disā”ti. caṇḍālo “nāhaṃ taṃ etaṃ disaṃ pucchāmi, tvaṃ ettakampi ajānanto mama sarīre pahaṭavātaṃ jigucchasī”ti taṃ khandhaṭṭhike gahetvā onametvā attano pādantarena gamesi. māṇavā taṃ pavattiṃ ācariyassa ācikkhiṃsu. taṃ sutvā ācariyo “saccaṃ kira, tāta, setaketu caṇḍālenāsi pādantarena gamito”ti? “āma, ācariya, so maṃ caṇḍāladāsiputto disāmattampi na jānāsī”ti attano pādantarena gamesi, idāni disvā kattabbaṃ assa jānissāmīti kuddho caṇḍālaputtaṃ akkosi paribhāsi. atha naṃ ācariyo ‘tāta, setaketu mā tassa kujjhi, paṇḍito caṇḍāladāsiputto, na so taṃ etaṃ disaṃ pucchati, aññaṃ disaṃ pucchi, tayā pana diṭṭhasutaviññātato adiṭṭhāsutāviññātameva bahutaran”ti ovadanto dve gāthā abhāsi — </p>
	<p class="paratype40">8<b>.</b> </p>
	<p class="paratype21">“mā tāta kujjhi na hi sādhu kodho, bahumpi te adiṭṭhamassutañca. </p>
	<p class="paratype22">mātā pitā disatā setaketu, ācariyamāhu disataṃ pasatthā. </p>
	<p class="paratype40">9<b>.</b> </p>
	<p class="paratype21">“agārino annadapānavatthadā, avhāyikā tampi disaṃ vadanti. </p>
	<p class="paratype22">esā disā paramā setaketu, yaṃ patvā dukkhī sukhino bhavantī”ti.</p>
	<p class="paratype03">tattha <b>na hi sādhu kodho</b>ti kodho nāma uppajjamāno subhāsitadubbhāsitaṃ atthānatthaṃ hitāhitaṃ jānituṃ na detīti na sādhu na laddhako. <b>bahumpi te adiṭṭha</b>nti tayā cakkhunā adiṭṭhaṃ sotena ca assutameva bahutaraṃ. <b>disatā</b>ti disā. mātāpitaro puttānaṃ purimataraṃ uppannattā puratthimadisā nāma jātāti vadati. <b>ācariyamāhu disataṃ pasatthā</b>ti ācariyā pana dakkhiṇeyyattā disataṃ pasatthā dakkhiṇā disāti buddhādayo ariyā āhu kathenti dīpenti.</p>
	<p class="paratype03"><b>agārino</b>ti gahaṭṭhā. <b>annadapānavatthadā</b>ti annadā, pānadā, vatthadā ca. <b>avhāyikā</b>ti “etha deyyadhammaṃ paṭiggaṇhathā”ti pakkosanakā. <b>tampi disaṃ vadantī</b>ti tampi buddhādayo ariyā ekaṃ disaṃ vadanti. iminā catupaccayadāyakā gahaṭṭhā paccaye apadisitvā dhammikasamaṇabrāhmaṇehi upagantabbattā ekā disā nāmāti dīpeti. aparo nayo — ye ete agārino annapānavatthadā, tesaṃ chakāmasaggasampattidāyakaṭṭhena uparūpari avhāyanato ye avhāyikā dhammikasamaṇabrāhmaṇā, tampi disaṃ vadanti, buddhādayo ariyā uparimadisaṃ nāma vadantīti dīpeti. vuttampi cetaṃ — </p>
	<p class="paratype21">“mātā pitā disā pubbā, ācariyā dakkhiṇā disā. </p>
	<p class="paratype22">puttadārā disā pacchā, mittāmaccā ca uttarā. </p>
	<p class="paratype21">“dāsakammakarā heṭṭhā, uddhaṃ samaṇabrāhmaṇā. </p>
	<p class="paratype22">etā disā namasseyya, alamatto kule gihī”ti. (dī. ni. 3.273).</p>
	<p class="paratype03"><b>esā disā</b>ti idaṃ pana nibbānaṃ sandhāya vuttaṃ. jātiādinā hi nānappakārena dukkhena dukkhitā sattā yaṃ patvā niddukkhā sukhino bhavanti, esā eva ca sattehi agatapubbā disā nāma. teneva ca nibbānaṃ “paramā”ti āha. vuttampi cetaṃ — </p>
	<p class="paratype21">“samatittikaṃ anavasesakaṃ, telapattaṃ yathā parihareyya. </p>
	<p class="paratype22">evaṃ sacittamanurakkhe, patthayāno disaṃ agatapubban”ti. (jā. 1.1.96).</p>
	<p class="paratype03">evaṃ mahāsatto māṇavassa disā kathesi. so pana “caṇḍālenamhi pādantarena gamito”ti tasmiṃ ṭhāne avasitvā takkasilaṃ gantvā disāpāmokkhācariyassa santike sabbasippāni uggaṇhitvā ācariyena anuññāto takkasilato nikkhamitvā sabbasamayasippaṃ sikkhanto vicari. so ekaṃ paccantagāmaṃ patvā taṃ nissāya vasante pañcasate tāpase disvā tesaṃ santike pabbajitvā yaṃ te jānanti sippamantacaraṇaṃ, taṃ uggaṇhitvā gaṇasatthā hutvā tehi parivārito bārāṇasiṃ gantvā punadivase bhikkhaṃ caranto rājaṅgaṇaṃ agamāsi. rājā tāpasānaṃ iriyāpathe pasīditvā antonivesane bhojetvā te attano uyyāne vasāpesi. so ekadivasaṃ tāpase parivisitvā “ajja sāyanhe uyyānaṃ gantvā ayye vandissāmī”ti āha.</p>
	<p class="paratype03">setaketu uyyānaṃ gantvā tāpase sannipātetvā “mārisā, ajja rājā āgamissati, rājāno ca nāma sakiṃ ārādhetvā yāvatāyukaṃ sukhaṃ jīvituṃ sakkā, ajja ekacce vaggulivataṃ caratha, ekacce kaṇṭakaseyyaṃ kappetha, ekacce pañcātapaṃ tappetha, ekacce ukkuṭikappadhānamanuyuñjatha, ekacce udakorohaṇakammaṃ karotha, ekacce mante sajjhāyathā”ti vicāretvā sayaṃ pakkasāladvāre apassayapīṭhake nisīditvā pañcavaṇṇaraṅgasamujjalavāsanaṃ ekaṃ potthakaṃ vicitravaṇṇe ādhārake ṭhapetvā susikkhitehi catūhi pañcahi māṇavehi pucchite pucchite pañhe kathesi. tasmiṃ khaṇe rājā āgantvā te micchātapaṃ karonte disvā tuṭṭho setaketuṃ upasaṅkamitvā vanditvā ekamantaṃ nisinno purohitena saddhiṃ sallapanto tatiyaṃ gāthamāha — </p>
	<p class="paratype40">10<b>.</b> </p>
	<p class="paratype21">“kharājinā jaṭilā paṅkadantā, dummakkharūpā yeme jappanti mante. </p>
	<p class="paratype22">kacci nu te mānusake payoge, idaṃ vidū parimuttā apāyā”ti.</p>
	<p class="paratype03">tattha <b>kharājinā</b>ti sakhurehi ajinacammehi samannāgatā. <b>paṅkadantā</b>ti dantakaṭṭhassa akhādanena malaggahitadantā. <b>dummakkharūpā</b>ti anañjitāmaṇḍitalūkhanivāsanapārupanā mālāgandhavilepanavajjitā, kiliṭṭharūpāti vuttaṃ hoti. <b>yeme jappantī</b>ti ye ime mante sajjhāyanti. <b>mānusake payoge</b>ti manussehi kattabbapayoge ṭhitā. <b>idaṃ vidū parimuttā apāyā</b>ti imasmiṃ payoge ṭhatvā imaṃ lokaṃ viditvā pākaṭaṃ katvā “kacci ete isayo catūhi apāyehi muttā”ti pucchati.</p>
	<p class="paratype03">taṃ sutvā purohito catutthaṃ gāthamāha — </p>
	<p class="paratype40">11<b>.</b> </p>
	<p class="paratype21">“pāpāni kammāni karitva rāja, bahussuto ce na careyya dhammaṃ. </p>
	<p class="paratype22">sahassavedopi na taṃ paṭicca, dukkhā pamuñce caraṇaṃ apatvā”ti.</p>
	<p class="paratype03">tattha <b>karitvā</b>ti katvā. <b>caraṇa</b>nti saha sīlena aṭṭha samāpattiyo. idaṃ vuttaṃ hoti. mahārāja, “ahaṃ bahussutomhī”ti sahassavedopi ce tividhaṃ sucaritadhammaṃ na careyya, pāpāneva kareyya, so tāni pāpāni kammāni katvā taṃ bāhusaccaṃ paṭicca sīlasamāpattisaṅkhātaṃ caraṇaṃ appatvā dukkhā na pamuñce, apāyadukkhato na muccatevāti.</p>
	<p class="paratype03">taṃ sutvā rājā tāpasesu pasādaṃ hari. tato setaketu cintesi “imassa rañño tāpasesu pasādo udapādi, taṃ panesa purohito vāsiyā paharitvā viya chindi, mayā etena saddhiṃ kathetuṃ vaṭṭatī”ti. so tena saddhiṃ kathento pañcamaṃ gāthamāha — </p>
	<p class="paratype40">12<b>.</b> </p>
	<p class="paratype21">“sahassavedopi na taṃ paṭicca, dukkhā pamuñce caraṇaṃ apatvā. </p>
	<p class="paratype22">maññāmi vedā aphalā bhavanti, sasaṃyamaṃ caraṇameva saccan”ti.</p>
	<p class="paratype03">tassattho — sace sahassavedopi taṃ bāhusaccaṃ paṭicca caraṇaṃ appatvā attānaṃ dukkhā na pamuñce, evaṃ sante ahaṃ maññāmi “tayo vedā aphalā honti, sasīlaṃ samāpatticaraṇameva saccaṃ hotī”ti.</p>
	<p class="paratype03">taṃ sutvā purohito chaṭṭhaṃ gāthamāha — </p>
	<p class="paratype40">13<b>.</b> </p>
	<p class="paratype21">“na heva vedā aphalā bhavanti, sasaṃyamaṃ caraṇameva saccaṃ. </p>
	<p class="paratype22">kittiñhi pappoti adhicca vede, santiṃ puṇeti caraṇena danto”ti.</p>
	<p class="paratype03">tassattho — tayo vedā aphalā na bhavanti, sasaṃyamaṃ caraṇameva saccaṃ seyyaṃ uttamaṃ pavaraṃ na heva hoti. kiṃkāraṇā? <b>kittiñhi pappoti adhicca vede</b>ti tayo vede adhicca diṭṭhadhamme kittimattaṃ yasamattaṃ lābhamattaṃ labhati, ito paraṃ aññaṃ natthi, tasmā na te aphalā. <b>santiṃ puṇeti caraṇena danto</b>ti sīle patiṭṭhāya samāpattiyo nibbattetvā samāpattipadaṭṭhānaṃ vipassanaṃ vaḍḍhento accantaṃ santaṃ nibbānaṃ nāma taṃ eti pāpuṇāti.</p>
	<p class="paratype03">iti purohito setaketuno vādaṃ bhinditvā te sabbe gihī kāretvā phalakāvudhāni gāhāpetvā mahantatarake katvā rañño upaṭṭhāke kāresi. ayaṃ kira mahantatarakānaṃ vaṃso.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā setaketu kuhakabhikkhu ahosi, caṇḍālo sāriputto, rājā ānando, purohito pana ahameva ahosin”ti. </p>
	<p class="paratype06">setaketujātakavaṇṇanā dutiyā. </p> 
</body>
</html>