<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [331] 1. kokilajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>4. kokilavaggo</h4>
	<h5>[331] 1. kokilajātakavaṇṇanā</h5>
	<p class="paratype03"><b>yo</b> <b>ve kāle asampatte</b>ti idaṃ satthā jetavane viharanto kokālikaṃ ārabbha kathesi. vatthu takkāriyajātake vitthāritameva.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa amacco ovādako ahosi, rājā bahubhāṇī ahosi. bodhisatto “tassa bahubhāṇitaṃ nisedhessāmī”ti ekaṃ upamaṃ upadhārento vicarati. athekadivasaṃ rājā uyyānaṃ gato maṅgalasilāpaṭṭe nisīdi, tassupari ambarukkho atthi. tatrekasmiṃ kākakulāvake kāḷakokilā attano aṇḍakaṃ nikkhipitvā agamāsi. kākī taṃ kokilāṇḍakaṃ paṭijaggi, aparabhāge tato kokilapotako nikkhami. kākī “putto me”ti saññāya mukhatuṇḍakena gocaraṃ āharitvā taṃ paṭijaggi. so avirūḷhapakkho akāleyeva kokilaravaṃ ravi. kākī “ayaṃ idāneva tāva aññaṃ ravaṃ ravati, vaḍḍhanto kiṃ karissatī”ti tuṇḍakena koṭṭetvā māretvā kulāvakā pātesi. so rañño pādamūle pati.</p>
	<p class="paratype03">rājā bodhisattaṃ pucchi “kimetaṃ sahāyā”ti? bodhisatto “ahaṃ rājānaṃ nivāretuṃ ekaṃ upamaṃ pariyesāmi, laddhā dāni me sā”ti cintetvā “mahārāja, atimukharā akāle bahubhāṇino evarūpaṃ labhanti. ayaṃ mahārāja, kokilapotako kākiyā puṭṭho avirūḷhapakkho akāleyeva kokilaravaṃ ravi. atha naṃ kākī ‘nāyaṃ mama puttako’ti ñatvā mukhatuṇḍakena koṭṭetvā māretvā kulāvakā pātesi. manussā vā hontu tiracchānā vā, akāle bahubhāṇino evarūpaṃ dukkhaṃ labhantī”ti vatvā imā gāthā abhāsi — </p>
	<p class="paratype40">121<b>.</b> </p>
	<p class="paratype21">“yo ve kāle asampatte, ativelaṃ pabhāsati. </p>
	<p class="paratype22">evaṃ so nihato seti, kokilāyiva atrajo. </p>
	<p class="paratype40">122<b>.</b> </p>
	<p class="paratype21">“na hi satthaṃ sunisitaṃ, visaṃ halāhalāmiva. </p>
	<p class="paratype22">evaṃ nikaṭṭhe pāteti, vācā dubbhāsitā yathā. </p>
	<p class="paratype40">123<b>.</b> </p>
	<p class="paratype21">“tasmā kāle akāle vā, vācaṃ rakkheyya paṇḍito. </p>
	<p class="paratype22">nātivelaṃ pabhāseyya, api attasamamhi vā. </p>
	<p class="paratype40">124<b>.</b> </p>
	<p class="paratype21">“yo ca kāle mitaṃ bhāse, matipubbo vicakkhaṇo. </p>
	<p class="paratype22">sabbe amitte ādeti, supaṇṇo uragāmivā”ti.</p>
	<p class="paratype03">tattha <b>kāle asampatte</b>ti attano vacanakāle asampatte. <b>ativela</b>nti velātikkantaṃ katvā atirekappamāṇaṃ bhāsati. <b>halāhalāmivā</b>ti halāhalaṃ iva. <b>nikaṭṭhe</b>ti tasmiṃyeva khaṇe appamattake kāle. <b>tasmā</b>ti yasmā sunisitasatthahalāhalavisatopi khippataraṃ dubbhāsitavacanameva pātesi, tasmā. <b>kāle akāle vā</b>ti vattuṃ yuttakāle ca akāle ca <b>vācaṃ rakkheyya,</b> ativelaṃ na bhāseyya api attanā same ninnānākaraṇepi puggaleti attho.</p>
	<p class="paratype03"><b>matipubbo</b>ti matiṃ purecārikaṃ katvā kathanena matipubbo. <b>vicakkhaṇo</b>ti ñāṇena vicāretvā atthavindanapuggalo vicakkhaṇo nāma. <b>uragāmivā</b>ti uragaṃ iva. idaṃ vuttaṃ hoti — yathā supaṇṇo samuddaṃ khobhetvā mahābhogaṃ uragaṃ <b>ādeti</b> gaṇhāti, ādiyitvā ca taṅkhaṇaññeva naṃ simbaliṃ āropetvā maṃsaṃ khādati, evameva yo matipubbaṅgamo vicakkhaṇo vattuṃ yuttakāle mitaṃ bhāsati, so sabbe amitte ādeti gaṇhāti, attano vase vattetīti.</p>
	<p class="paratype03">rājā bodhisattassa dhammadesanaṃ sutvā tato paṭṭhāya mitabhāṇī ahosi, yasañcassa vaḍḍhetvā mahantataraṃ adāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kokilapotako kokāliko ahosi, paṇḍitāmacco pana ahameva ahosin”ti. </p>
	<p class="paratype06">kokilajātakavaṇṇanā paṭhamā. </p> 
</body>
</html>