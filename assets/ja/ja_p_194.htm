<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [188] 8. sīhakotthujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>4. asadisavaggo</h4>
	<h5>[188] 8. sīhakotthujātakavaṇṇanā</h5>
	<p class="paratype03"><b>sīhaṅgulī sīhanakho</b>ti idaṃ satthā jetavane viharanto kokālikaṃ ārabbha kathesi. ekadivasaṃ kira kokāliko aññesu bahussutesu dhammaṃ kathentesu sayampi kathetukāmo ahosīti sabbaṃ heṭṭhā vuttanayeneva vitthāretabbaṃ. taṃ pana pavattiṃ sutvā satthā “na, bhikkhave, kokāliko idāneva attano saddena pākaṭo jāto, pubbepi pākaṭo ahosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantapadese sīho hutvā ekāya siṅgāliyā saddhiṃ saṃvāsamanvāya puttaṃ paṭilabhi. so aṅgulīhi nakhehi kesarena vaṇṇena saṇṭhānenāti imehi ākārehi pitusadiso ahosi, saddena mātusadiso. athekadivasaṃ deve vassitvā vigate sīhesu naditvā sīhakīḷaṃ kīḷantesu sopi tesaṃ antare naditukāmo hutvā siṅgālikaṃ nādaṃ nadi. athassa saddaṃ sutvā sīhā tuṇhī ahesuṃ. tassa saddaṃ sutvā aparo bodhisattassa sajātiputto “tāta, ayaṃ sīho vaṇṇādīhi amhehi samāno, saddo panassa aññādiso, ko nāmeso”ti pucchanto paṭhamaṃ gāthamāha — </p>
	<p class="paratype40">75<b>.</b> </p>
	<p class="paratype21">“sīhaṅgulī sīhanakho, sīhapādapatiṭṭhito. </p>
	<p class="paratype22">so sīho sīhasaṅghamhi, eko nadati aññathā”ti.</p>
	<p class="paratype03">tattha <b>sīhapādapatiṭṭhito</b>ti sīhapādeheva patiṭṭhito. <b>eko nadati aññathā</b>ti ekova avasesasīhehi asadisena siṅgālasaddena nadanto aññathā nadati.</p>
	<p class="paratype03">taṃ sutvā bodhisatto “tāta, esa tava bhātā siṅgāliyā putto, rūpena mayā sadiso, saddena mātarā sadiso”ti vatvā siṅgāliputtaṃ āmantetvā “tāta, tvaṃ ito paṭṭhāya idha vasanto appasaddo vasa, sace puna nadissasi, siṅgālabhāvaṃ te jānissantī”ti ovadanto dutiyaṃ gāthamāha — </p>
	<p class="paratype40">76<b>.</b> </p>
	<p class="paratype21">“mā tvaṃ nadi rājaputta, appasaddo vane vasa. </p>
	<p class="paratype22">sarena kho taṃ jāneyyuṃ, na hi te pettiko saro”ti.</p>
	<p class="paratype03">tattha <b>rājaputtā</b>ti sīhassa migarañño putta. imañca pana ovādaṃ sutvā puna so nadituṃ nāma na ussahi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā siṅgālo kokāliko ahosi, sajātiputto rāhulo, migarājā pana ahameva ahosin”ti. </p>
	<p class="paratype06">sīhakotthujātakavaṇṇanā aṭṭhamā. </p> 
</body>
</html>