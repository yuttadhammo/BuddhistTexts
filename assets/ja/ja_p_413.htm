<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [407] 2. mahākapijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[407] 2. mahākapijātakavaṇṇanā</h5>
	<p class="paratype03"><b>attānaṃ saṅkamaṃ katvā</b>ti idaṃ satthā jetavane viharanto ñātatthacariyaṃ ārabbha kathesi. vatthu <b>bhaddasālajātake</b> (jā. 1.12.13 ādayo) āvi bhavissati. tadā pana dhammasabhāyaṃ kathaṃ samuṭṭhāpesuṃ “āvuso, sammāsambuddho ñātakānaṃ atthaṃ caratī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi tathāgato ñātīnaṃ atthaṃ cariyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kapiyoniyaṃ nibbattitvā vayappatto ārohapariṇāhasampanno thāmabalūpeto pañcahatthibalaparimāṇo asītisahassakapigaṇaparivuto himavantapadese vasati. tattha gaṅgātīraṃ nissāya sākhāviṭapasampanno sandacchāyo bahalapatto pabbatakūṭaṃ viya samuggato ambarukkho ahosi “nigrodharukkho”tipi vadanti. tassa madhurāni phalāni dibbagandharasāni mahantāni mahantakumbhappamāṇāni. tassa ekissā sākhāya phalāni thale patanti, ekissā sākhāya gaṅgājale, dvinnaṃ sākhānaṃ phalāni majjhe rukkhamūle patanti. bodhisatto kapigaṇaṃ ādāya tattha phalāni khādanto “ekasmiṃ kāle imassa rukkhassa udake patitaṃ phalaṃ nissāya amhākaṃ bhayaṃ uppajjissatī”ti udakamatthake sākhāya ekaphalampi anavasesetvā pupphakāle kaḷāyamattakālato paṭṭhāya khādāpeti ceva pātāpeti ca. evaṃ santepi asītivānarasahassehi adiṭṭhaṃ kipillikapuṭapaṭicchannaṃ ekaṃ pakkaphalaṃ nadiyaṃ patitvā uddhañca adho ca jālaṃ bandhāpetvā udakakīḷaṃ kīḷantassa bārāṇasirañño uddhaṃjāle laggi. rañño divasaṃ kīḷitvā sāyaṃ gamanasamaye kevaṭṭā jālaṃ ukkhipantā taṃ disvā “asukaphalaṃ nāmā”ti ajānantā rañño dassesuṃ.</p>
	<p class="paratype03">rājā “kiṃphalaṃ nāmetan”ti pucchi. “na jānāma, devā”ti. “ke jānissantī”ti? “vanacarakā, devā”ti. so vanacarake pakkosāpetvā tesaṃ santikā “ambapakkan”ti sutvā churikāya chinditvā paṭhamaṃ vanacarake khādāpetvā pacchā attanāpi khādi, itthāgārassāpi amaccānampi dāpesi. rañño ambapakkaraso sakalasarīraṃ pharitvā aṭṭhāsi. so rasataṇhāya bajjhitvā tassa rukkhassa ṭhitaṭṭhānaṃ vanacarake pucchitvā tehi “himavantapadese nadītīre”ti vutte bahū nāvāsaṅghāṭe bandhāpetvā vanacarakehi desitamaggena uddhaṃsotaṃ agamāsi. “ettakāni divasānī”ti paricchedo na kathito, anupubbena pana taṃ ṭhānaṃ patvā “eso deva, rukkho”ti vanacarakā rañño ācikkhiṃsu. rājā nāvaṃ ṭhapetvā mahājanaparivuto padasā tattha gantvā rukkhamūle sayanaṃ paññapāpetvā ambapakkāni khāditvā nānaggarasabhojanaṃ bhuñjitvā nipajji, sabbadisāsu ārakkhaṃ ṭhapetvā aggiṃ kariṃsu.</p>
	<p class="paratype03">mahāsatto manussesu niddaṃ okkantesu aḍḍharattasamaye parisāya saddhiṃ agamāsi. asītisahassavānarā sākhāya sākhaṃ carantā ambāni khādanti. rājā pabujjhitvā kapigaṇaṃ disvā manusse uṭṭhāpetvā dhanuggahe pakkosāpetvā “yathā ete phalakhādakā vānarā na palāyanti, tathā te parikkhipitvā vijjhatha, sve ambāni ceva vānaramaṃsañca khādissāmī”ti āha. dhanuggahā “sādhū”ti sampaṭicchitvā rukkhaṃ parivāretvā sare sannayhitvā aṭṭhaṃsu. te disvā vānarā maraṇabhayabhītā palāyituṃ asakkontā mahāsattaṃ upasaṅkamitvā “deva, ‘palāyanamakkaṭe vijjhissāmā’ti rukkhaṃ parivāretvā dhanuggahā ṭhitā, kiṃ karomā”ti pucchitvā kampamānā aṭṭhaṃsu. bodhisatto “mā bhāyittha, ahaṃ vo jīvitaṃ dassāmī”ti vānaragaṇaṃ samassāsetvā ujukaṃ uggatasākhaṃ āruyha gaṅgābhimukhaṃ gatasākhaṃ gantvā tassā pariyantato pakkhanditvā dhanusatamattaṃ ṭhānaṃ atikkamma gaṅgātīre ekasmiṃ gumbamatthake patitvā tato oruyha “mamāgataṭṭhānaṃ ettakaṃ bhavissatī”ti ākāsaṃ paricchinditvā ekaṃ vettalataṃ mūle chinditvā sodhetvā “ettakaṃ ṭhānaṃ rukkhe bajjhissati, ettakaṃ ākāsaṭṭhaṃ bhavissatī”ti imāni dve ṭhānāni vavatthapetvā attano kaṭiyaṃ bandhanaṭṭhānaṃ na sallakkhesi.</p>
	<p class="paratype03">so taṃ lataṃ ādāya ekaṃ koṭiṃ gaṅgātīre patiṭṭhitarukkhe bandhitvā ekaṃ attano kaṭiyaṃ bandhitvā vātacchinnavalāhako viya vegena dhanusatamattaṃ ṭhānaṃ laṅghitvā kaṭiyaṃ bandhanaṭṭhānassa asallakkhitattā rukkhaṃ pāpuṇituṃ asakkonto ubhohi hatthehi ambasākhaṃ daḷhaṃ gaṇhitvā vānaragaṇassa saññamadāsi “sīghaṃ mama piṭṭhiṃ maddamānā vettalatāya sotthigamanaṃ gacchathā”ti. asītisahassavānarā mahāsattaṃ vanditvā khamāpetvā tathā agamaṃsu. tadā devadattopi makkaṭo hutvā tesaṃ abbhantare hoti. so “ayaṃ me paccāmittassa piṭṭhiṃ passituṃ kālo”ti uccaṃ sākhaṃ āruyha vegaṃ janetvā tassa piṭṭhiyaṃ pati. mahāsattassa hadayaṃ bhijji, balavavedanā uppajji. sopi taṃ vedanāppattaṃ katvā pakkāmi. mahāsatto ekakova ahosi. rājā aniddāyanto vānarehi ca mahāsattena ca katakiriyaṃ sabbaṃ disvā “ayaṃ tiracchāno hutvā attano jīvitaṃ agaṇetvā parisāya sotthibhāvameva akāsī”ti cintento nipajji.</p>
	<p class="paratype03">so pabhātāya rattiyā mahāsattassa tussitvā “na yuttaṃ imaṃ kapirājānaṃ nāsetuṃ, upāyena naṃ otāretvā paṭijaggissāmī”ti antogaṅgāya nāvāsaṅghāṭaṃ ṭhapetvā tattha aṭṭakaṃ bandhāpetvā saṇikaṃ mahāsattaṃ otārāpetvā piṭṭhiyaṃ kāsāvavatthaṃ pattharāpetvā gaṅgodakena nhāpetvā phāṇitodakaṃ pāyetvā parisuddhasarīraṃ sahassapākatelena abbhañjāpetvā sayanapiṭṭhe eḷakacammaṃ santharāpetvā saṇikaṃ tattha nipajjāpetvā attanā nīce āsane nisīditvā paṭhamaṃ gāthamāha — </p>
	<p class="paratype40">83<b>.</b> </p>
	<p class="paratype21">“attānaṃ saṅkamaṃ katvā, yo sotthiṃ samatārayi. </p>
	<p class="paratype22">kiṃ tvaṃ tesaṃ kime tuyhaṃ, honti ete mahākapī”ti.</p>
	<p class="paratype03">tassattho — ambho mahākapi, yo tvaṃ attānaṃ saṅkamaṃ katvā tulaṃ āropetvā jīvitaṃ pariccajitvā ime vānare sotthiṃ samatārayi, khemena santāresi; kiṃ tvaṃ tesaṃ hosi, kime tuyhaṃ vā kiṃsu ete hontīti?</p>
	<p class="paratype03">taṃ sutvā bodhisatto rājānaṃ ovadanto sesagāthā abhāsi — </p>
	<p class="paratype40">84<b>.</b> </p>
	<p class="paratype21">“rājāhaṃ issaro tesaṃ, yūthassa parihārako. </p>
	<p class="paratype22">tesaṃ sokaparetānaṃ, bhītānaṃ te arindama. </p>
	<p class="paratype40">85<b>.</b> </p>
	<p class="paratype21">“ullaṅghayitvā attānaṃ, vissaṭṭhadhanuno sataṃ. </p>
	<p class="paratype22">tato aparapādesu, daḷhaṃ bandhaṃ latāguṇaṃ. </p>
	<p class="paratype40">86<b>.</b> </p>
	<p class="paratype21">“chinnabbhamiva vātena, nuṇṇo rukkhaṃ upāgamiṃ. </p>
	<p class="paratype22">sohaṃ appabhavaṃ tattha, sākhaṃ hatthehi aggahiṃ. </p>
	<p class="paratype40">87<b>.</b> </p>
	<p class="paratype21">“taṃ maṃ viyāyataṃ santaṃ, sākhāya ca latāya ca. </p>
	<p class="paratype22">samanukkamantā pādehi, sotthiṃ sākhāmigā gatā. </p>
	<p class="paratype40">88<b>.</b> </p>
	<p class="paratype21">“taṃ maṃ na tapate bandho, mato me na tapessati. </p>
	<p class="paratype22">sukhamāharitaṃ tesaṃ, yesaṃ rajjamakārayiṃ. </p>
	<p class="paratype40">89<b>.</b> </p>
	<p class="paratype21">“esā te upamā rāja, taṃ suṇohi arindama. </p>
	<p class="paratype27">raññā raṭṭhassa yoggassa, balassa nigamassa ca. </p>
	<p class="paratype22">sabbesaṃ sukhameṭṭhabbaṃ, khattiyena pajānatā”ti.</p>
	<p class="paratype03">tattha <b>tesa</b>nti tesaṃ asītisahassānaṃ vānarānaṃ. <b>bhītānaṃ te</b>ti tava vijjhanatthāya āṇāpetvā ṭhitassa bhītānaṃ. <b>arindamā</b>ti rājānaṃ ālapati. rājā hi corādīnaṃ arīnaṃ damanato “arindamo”ti vuccati. <b>vissaṭṭhadhanuno sata</b>nti anāropitadhanusatappamāṇaṃ ṭhānaṃ attānaṃ ākāse ullaṅghayitvā vissajjetvā tato imamhā rukkhā laṅghayitvā gataṭṭhānato. <b>aparapādesū</b>ti pacchāpādesu. idaṃ kaṭibhāgaṃ sandhāya vuttaṃ. bodhisatto hi kaṭibhāge taṃ latāguṇaṃ daḷhaṃ bandhitvā pacchimapādehi bhūmiyaṃ akkamitvā vissajjetvā vātavegena ākāsaṃ pakkhandi. <b>nuṇṇo</b> <b>rukkhaṃ upāgami</b>nti vātacchinnaṃ abbhamiva attano vegajanitena vātena nuṇṇo. yathā vātacchinnabbhaṃ vātena, evaṃ attano vegena nuṇṇo hutvā imaṃ ambarukkhaṃ upāgamiṃ . <b>appabhava</b>nti so ahaṃ tattha ākāsappadese rukkhaṃ pāpuṇituṃ appahonto tassa rukkhassa sākhaṃ hatthehi aggahesinti attho.</p>
	<p class="paratype03"><b>viyāyata</b>nti rukkhasākhāya ca vettalatāya ca vīṇāya bhamaratanti viya vitataṃ ākaḍḍhitasarīraṃ. <b>samanukkamantā</b>ti mayā anuññātā maṃ vanditvā pādehi anukkamantā nirantarameva akkamantā sotthiṃ gatā. <b>taṃ maṃ na tapate bandho</b>ti taṃ maṃ nāpi so valliyā bandho tapati, nāpi idāni maraṇaṃ tapessati. kiṃkāraṇā? <b>sukhamāharitaṃ tesa</b>nti yasmā yesaṃ ahaṃ rajjamakārayiṃ, tesaṃ mayā sukhamāharitaṃ. ete hi “mahārāja, ayaṃ no uppannaṃ dukkhaṃ haritvā sukhaṃ āharissatī”ti maṃ rājānaṃ akaṃsu. ahampi “tumhākaṃ uppannaṃ dukkhaṃ harissāmi”cceva etesaṃ rājā jāto. taṃ ajja mayā etesaṃ maraṇadukkhaṃ haritvā jīvitasukhaṃ āhaṭaṃ, tena maṃ nāpi bandho tapati, na maraṇavadho tapessati.</p>
	<p class="paratype03"><b>esā te upamā</b>ti esā te mahārāja, mayā katakiriyāya upamā. <b>taṃ suṇohī</b>ti tasmā imāya upamāya saṃsandetvā attano diyyamānaṃ ovādaṃ suṇāhi. <b>raññā raṭṭhassā</b>ti mahārāja, raññā nāma ucchuyante ucchuṃ viya raṭṭhaṃ apīḷetvā catubbidhaṃ agatigamanaṃ pahāya catūhi saṅgahavatthūhi saṅgaṇhantena dasasu rājadhammesu patiṭṭhāya mayā viya attano jīvitaṃ pariccajitvā “kintime raṭṭhavāsino vigatabhayā gimhakāle vivaṭadvāre ñātīhi ca parivārakehi ca parivāritā ure putte naccentā sītena vātena bījiyamānā yathāruci attano attano santakaṃ paribhuñjantā kāyikacetasikasukhasamaṅgino bhaveyyun”ti sakalaraṭṭhassa ca rathasakaṭādiyuttavāhanassa <b>yoggassa</b> ca pattisaṅkhātassa <b>balassa</b> ca nigamajanapadasaṅkhātassa <b>nigamassa</b> ca sabbesaṃ sukhameva esitabbaṃ gavesitabbanti attho. <b>khattiyena pajānatā</b>ti khettānaṃ adhipatibhāvena “khattiyo”ti laddhanāmena pana etena avasesasatte atikkamma pajānatā ñāṇasampannena bhavitabbanti.</p>
	<p class="paratype03">evaṃ mahāsatto rājānaṃ ovadanto anusāsantova kālamakāsi. rājā amacce pakkosāpetvā “imassa kapirājassa rājūnaṃ viya sarīrakiccaṃ karothā”ti vatvā itthāgārampi āṇāpesi “tumhe rattavatthanivatthā vikiṇṇakesā daṇḍadīpikahatthā kapirājānaṃ parivāretvā āḷāhanaṃ gacchathā”ti. amaccā dārūnaṃ sakaṭasatamattena citakaṃ karitvā rājūnaṃ karaṇaniyāmeneva mahāsattassa sarīrakiccaṃ katvā sīsakapālaṃ gahetvā rañño santikaṃ agamaṃsu. rājā mahāsattassa āḷāhane cetiyaṃ kāretvā dīpe jālāpetvā gandhamālādīhi pūjetvā sīsakapālaṃ suvaṇṇakhacitaṃ kāretvā kuntagge ṭhapetvā purato katvā gandhamālādīhi pūjento bārāṇasiṃ gantvā antorājadvāre ṭhapetvā sakalanagaraṃ sajjāpetvā sattāhaṃ dhātupūjaṃ kāresi. atha naṃ dhātuṃ gahetvā cetiyaṃ kāretvā yāvajīvaṃ gandhamālādīhi pūjetvā bodhisattassa ovāde patiṭṭhāya dānādīni puññāni karonto dhammena rajjaṃ kāretvā saggaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — “tadā rājā ānando ahosi, duṭṭhakapi devadatto, parisā buddhaparisā, kapirājā pana ahameva ahosin”ti. </p>
	<p class="paratype06">mahākapijātakavaṇṇanā dutiyā. </p> 
</body>
</html>