<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [344] 4. ambajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>5. cūḷakuṇālavaggo</h4>
	<h5>[344] 4. ambajātakavaṇṇanā</h5>
	<p class="paratype03"><b>yo</b> <b>nīliyaṃ maṇḍayatī</b>ti idaṃ satthā jetavane viharanto ekaṃ ambagopakattheraṃ ārabbha kathesi. so kira mahallakakāle pabbajitvā jetavanapaccante ambavane paṇṇasālaṃ kāretvā ambe rakkhanto patitāni ambapakkāni khādanto vicarati, attano sambandhamanussānampi deti. tasmiṃ bhikkhācāraṃ paviṭṭhe ambacorakā ambāni pātetvā khāditvā ca gahetvā ca gacchanti. tasmiṃ khaṇe catasso seṭṭhidhītaro aciravatiyaṃ nhāyitvā vicarantiyo taṃ ambavanaṃ pavisiṃsu. mahallako āgantvā tā disvā “tumhehi me ambāni khāditānī”ti āha. “bhante, mayaṃ idāneva āgatā, na tumhākaṃ ambāni khādāmā”ti. “tena hi sapathaṃ karothā”ti? “karoma, bhante”ti sapathaṃ kariṃsu. mahallako tā sapathaṃ kāretvā lajjāpetvā vissajjesi. tassa taṃ kiriyaṃ sutvā bhikkhū dhammasabhāyaṃ kathaṃ samuṭṭhāpesuṃ “āvuso, asuko kira mahallako attano vasanakaṃ ambavanaṃ paviṭṭhā seṭṭhidhītaro sapathaṃ kāretvā lajjāpetvā vissajjesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa ambagopako hutvā catasso seṭṭhidhītaro sapathaṃ kāretvā lajjāpetvā vissajjesī”ti vatvā atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente bodhisatto sakkattaṃ kāresi. tadā eko kūṭajaṭilo bārāṇasiṃ upanissāya nadītīre ambavane paṇṇasālaṃ māpetvā ambe rakkhanto patitāni ambapakkāni khādanto sambandhamanussānampi dento nānappakārena micchājīvena jīvikaṃ kappento vicarati. tadā sakko devarājā “ke nu kho loke mātāpitaro upaṭṭhahanti, kule jeṭṭhāpacayanakammaṃ karonti, dānaṃ denti, sīlaṃ rakkhanti, uposathakammaṃ karonti, ke pabbajitā samaṇadhamme yuttapayuttā viharanti, ke anācāraṃ carantī”ti lokaṃ volokento imaṃ ambagopakaṃ anācāraṃ kūṭajaṭilaṃ disvā “ayaṃ kūṭajaṭilo kasiṇaparikammādiṃ attano samaṇadhammaṃ pahāya ambavanaṃ rakkhanto vicarati, saṃvejessāmi nan”ti tassa gāmaṃ bhikkhāya paviṭṭhakāle attano ānubhāvena ambe pātetvā corehi vilumbite viya akāsi.</p>
	<p class="paratype03">tadā bārāṇasito catasso seṭṭhidhītaro taṃ ambavanaṃ pavisiṃsu. kūṭajaṭilo tā disvā “tumhehi me ambāni khāditānī”ti palibuddhi. “bhante, mayaṃ idāneva āgatā, na te ambāni khādāmā”ti. “tena hi sapathaṃ karothā”ti? “katvā ca pana gantuṃ labhissāmā”ti? “āma, labhissathā”ti. “sādhu, bhante”ti tāsu jeṭṭhikā sapathaṃ karontī paṭhamaṃ gāthamāha — </p>
	<p class="paratype40">169<b>.</b> </p>
	<p class="paratype21">“yo nīliyaṃ maṇḍayati, saṇḍāsena vihaññati. </p>
	<p class="paratype22">tassa sā vasamanvetu, yā te ambe avāharī”ti.</p>
	<p class="paratype03">tassattho — yo puriso palitānaṃ kāḷavaṇṇakaraṇatthāya nīlaphalādīni yojetvā kataṃ nīliyaṃ maṇḍayati, nīlakesantare ca uṭṭhitaṃ palitaṃ uddharanto saṇḍāsena vihaññati kilamati, tassa evarūpassa mahallakassa sā vasaṃ anvetu, tathārūpaṃ patiṃ labhatu, yā te ambe avāharīti.</p>
	<p class="paratype03">tāpaso “tvaṃ ekamantaṃ tiṭṭhāhī”ti vatvā dutiyaṃ seṭṭhidhītaraṃ sapathaṃ kāresi. sā sapathaṃ karontī dutiyaṃ gāthamāha — </p>
	<p class="paratype40">170<b>.</b> </p>
	<p class="paratype21">“vīsaṃ vā pañcavīsaṃ vā, ūnatiṃsaṃva jātiyā. </p>
	<p class="paratype22">tādisā pati mā laddhā, yā te ambe avāharī”ti.</p>
	<p class="paratype03">tassattho — nāriyo nāma pannarasasoḷasavassikakāle purisānaṃ piyā honti. yā pana tava ambāni avāhari, sā evarūpe yobbane patiṃ alabhitvā jātiyā vīsaṃ vā pañcavīsaṃ vā ekena dvīhi ūnatāya ūnatiṃsaṃ vā vassāni patvā tādisā paripakkavayā hutvāpi patiṃ mā laddhāti.</p>
	<p class="paratype03">tāyapi sapathaṃ katvā ekamantaṃ ṭhitāya tatiyā tatiyaṃ gāthamāha — </p>
	<p class="paratype40">171<b>.</b> </p>
	<p class="paratype21">“dīghaṃ gacchatu addhānaṃ, ekikā abhisārikā. </p>
	<p class="paratype22">saṅkete pati mā adda, yā te ambe avāharī”ti.</p>
	<p class="paratype03">tassattho — yā te ambe avāhari, sā patiṃ patthayamānā tassa santikaṃ abhisaraṇatāya abhisārikā nāma hutvā ekikā adutiyā gāvutadvigāvutamattaṃ dīghaṃ addhānaṃ gacchatu, gantvāpi ca tasmiṃ asukaṭṭhānaṃ nāma āgaccheyyāsīti kate saṅkete taṃ patiṃ mā addasāti.</p>
	<p class="paratype03">tāyapi sapathaṃ katvā ekamantaṃ ṭhitāya catutthā catutthaṃ gāthamāha — </p>
	<p class="paratype40">172<b>.</b> </p>
	<p class="paratype21">“alaṅkatā suvasanā, mālinī candanussadā. </p>
	<p class="paratype22">ekikā sayane setu, yā te ambe avāharī”ti. — sā uttānatthāyeva.</p>
	<p class="paratype03">tāpaso “tumhehi atibhāriyā sapathā katā, aññehi ambāni khāditāni bhavissanti, gacchatha dāni tumhe”ti tā uyyojesi. sakko bheravarūpārammaṇaṃ dassetvā kūṭatāpasaṃ tato palāpesi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kūṭajaṭilo ayaṃ ambagopako mahallako ahosi, catasso seṭṭhidhītaro etāyeva, sakko pana ahameva ahosin”ti. </p>
	<p class="paratype06">ambajātakavaṇṇanā catutthā. </p> 
</body>
</html>