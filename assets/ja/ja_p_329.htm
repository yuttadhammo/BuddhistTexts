<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [323] 3. brahmadattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>3. kuṭidūsakavaggo</h4>
	<h5>[323] 3. brahmadattajātakavaṇṇanā</h5>
	<p class="paratype03"><b>dvayaṃ yācanako</b>ti idaṃ satthā āḷaviṃ nissāya aggāḷave cetiye viharanto kuṭikārasikkhāpadaṃ ārabbha kathesi. vatthu pana heṭṭhā <b>maṇikaṇṭhajātake</b> (jā. 1.3.7 ādayo) āgatameva. idha pana satthā “saccaṃ kira tumhe, bhikkhave, yācanabahulā viññattibahulā viharathā”ti vatvā “āma, bhante”ti vutte te bhikkhū garahitvā “bhikkhave, porāṇakapaṇḍitā pathavissarena raññā pavāritāpi paṇṇacchattañca ekapaṭalikaṃ upāhanayugañca yācitukāmā hirottappabhedanabhayena mahājanamajjhe akathetvā raho kathayiṃsū”ti vatvā atītaṃ āhari.</p>
	<p class="paratype03">atīte kapilaraṭṭhe uttarapañcālanagare uttarapañcālarāje rajjaṃ kārente bodhisatto ekasmiṃ nigamagāme brāhmaṇakule nibbattitvā vayappatto takkasilāyaṃ sabbasippāni uggaṇhitvā aparabhāge tāpasapabbajjaṃ pabbajitvā himavante uñchācariyāya vanamūlaphalāphalena yāpento ciraṃ vasitvā loṇambilasevanatthāya manussapathaṃ vicaranto uttarapañcālanagaraṃ patvā rājuyyāne vasitvā punadivase bhikkhaṃ pariyesamāno nagaraṃ pavisitvā rājadvāraṃ sampāpuṇi. rājā tassācāre ca vihāre ca pasīditvā mahātale nisīdāpetvā rājārahaṃ paṇītabhojanaṃ bhojetvā paṭiññaṃ gahetvā uyyāneyeva vasāpesi. so nibaddhaṃ rājaghareyeva bhuñjanto vassānassa accayena himavantameva gantukāmo hutvā cintesi “mayhaṃ maggaṃ gacchantassa ekapaṭalikā upāhanā ceva paṇṇacchattañca laddhuṃ vaṭṭati, rājānaṃ yācissāmī”ti. so ekadivasaṃ rājānaṃ uyyānaṃ āgantvā vanditvā nisinnaṃ disvā “upāhanañca chattañca yācissāmī”ti cintetvā puna cintesi “paraṃ ‘imaṃ nāma dehī’ti yācanto rodati nāma, paropi ‘natthī’ti vadanto paṭirodati nāma, ‘mā kho pana maṃ rodantaṃ mahājano addasa, mā rājānan”ti raho paṭicchannaṭṭhāne ubhopi roditvā tuṇhī bhavissāmā”ti. atha naṃ “mahārāja, raho paccāsīsāmī”ti āha. rājā taṃ sutvā rājapurise apasakki. bodhisatto “sace mayi yācante rājā na dassati, metti no bhijjissati, tasmā na yācissāmī”ti taṃ divasaṃ nāmaṃ gahetuṃ asakkonto “gaccha, tāva, mahārāja, punekadivasaṃ jānissāmī”ti āha.</p>
	<p class="paratype03">punekadivasaṃ rañño uyyānaṃ āgatakāle tatheva puna tathevāti evaṃ yācituṃ asakkontasseva dvādasa saṃvaccharāni atikkantāni. tato rājā cintesi “mayhaṃ ayyo ‘mahārāja, raho paccāsīsāmī’ti vatvā parisāya apagatāya kiñci vattuṃ na visahati, vattukāmassevassa dvādasa vassāni atikkantāni, ciraṃ kho panassa brahmacariyaṃ carantassa ukkaṇṭhitvā bhoge bhuñjitukāmo rajjaṃ paccāsīsati maññe, rajjassa pana nāmaṃ gahetuṃ asakkonto tuṇhī hoti, ajja dānissāhaṃ rajjaṃ ādiṃ katvā yaṃ icchati, taṃ dassāmī”ti. so uyyānaṃ gantvā vanditvā nisinno bodhisattena “raho paccāsīsāmī”ti vutte parisāya apagatāya taṃ kiñci vattuṃ asakkontaṃ āha “tumhe dvādasa vassāni ‘raho paccāsīsāmī’ti vatvā raho laddhāpi kiñci vattuṃ na sakkotha, ahaṃ vo rajjaṃ ādiṃ katvā sabbaṃ pavāremi, nibbhayā hutvā yaṃ vo ruccati, taṃ yācathā”ti. “mahārāja, yamahaṃ yācāmi, taṃ dassasī”ti? “dassāmi, bhante”ti. “mahārāja, mayhaṃ maggaṃ gacchantassa ekapaṭalikā upāhanā ca paṇṇacchattañca laddhuṃ vaṭṭatī”ti. “ettakaṃ, bhante, tumhe dvādasa saṃvaccharāni yācituṃ na sakkothā”ti. “āma, mahārājā”ti. “kiṃkāraṇā, bhante, evamakatthā”ti. “mahārāja, ‘imaṃ nāma me dehī’ti yācanto rodati nāma, ‘natthī’ti vadanto paṭirodati nāma. ‘sace tvaṃ mayā yācito na dadeyyāsi, taṃ no roditapaṭiroditaṃ nāma mahājano mā passatū’ti etadatthaṃ raho paccāsīsāmī”ti vatvā ādito tisso gāthā abhāsi — </p>
	<p class="paratype40">89<b>.</b> </p>
	<p class="paratype21">“dvayaṃ yācanako rāja, brahmadatta nigacchati. </p>
	<p class="paratype22">alābhaṃ dhanalābhaṃ vā, evaṃdhammā hi yācanā. </p>
	<p class="paratype40">90<b>.</b> </p>
	<p class="paratype21">“yācanaṃ rodanaṃ āhu, pañcālānaṃ rathesabha. </p>
	<p class="paratype22">yo yācanaṃ paccakkhāti, tamāhu paṭirodanaṃ. </p>
	<p class="paratype40">91<b>.</b> </p>
	<p class="paratype21">“mā maddasaṃsu rodantaṃ, pañcālā susamāgatā. </p>
	<p class="paratype22">tuvaṃ vā paṭirodantaṃ, tasmā icchāmahaṃ raho”ti.</p>
	<p class="paratype03">tattha <b>rāja brahmadattā</b>ti dvīhipi rājānaṃ ālapati. <b>nigacchatī</b>ti labhati vindati. <b>evaṃdhammā</b>ti evaṃsabhāvā. <b>āhū</b>ti paṇḍitā kathenti. <b>pañcālānaṃ rathesabhā</b>ti pañcālaraṭṭhassa issara rathapavara. <b>yo yācanaṃ paccakkhātī</b>ti yo pana yaṃ yācanakaṃ “natthī”ti paṭikkhipati. <b>tamāhū</b>ti taṃ paṭikkhipanaṃ “paṭirodanan”ti vadanti. <b>mā maddasaṃsū</b>ti tava raṭṭhavāsino pañcālā susamāgatā maṃ rodantaṃ mā addasaṃsūti.</p>
	<p class="paratype03">rājā bodhisattassa gāravalakkhaṇe pasīditvā varaṃ dadamāno catutthaṃ gāthamāha — </p>
	<p class="paratype40">92<b>.</b> </p>
	<p class="paratype21">“dadāmi te brāhmaṇa rohiṇīnaṃ, gavaṃ sahassaṃ saha puṅgavena. </p>
	<p class="paratype22">ariyo hi ariyassa kathaṃ na dajjā, sutvāna gāthā tava dhammayuttā”ti.</p>
	<p class="paratype03">tattha <b>rohiṇīna</b>nti rattavaṇṇānaṃ. <b>ariyo</b>ti ācārasampanno. <b>ariyassā</b>ti ācārasampannassa. <b>kathaṃ na dajjā</b>ti kena kāraṇena na dadeyya. <b>dhammayuttā</b>ti kāraṇayuttā.</p>
	<p class="paratype03">bodhisatto pana “nāhaṃ, mahārāja, vatthukāmehi atthiko, yaṃ ahaṃ yācāmi, tadeva me dehī”ti ekapaṭalikā upāhanā ca paṇṇacchattañca gahetvā “mahārāja, appamatto hohi, dānaṃ dehi, sīlaṃ rakkhāhi, uposathakammaṃ karohī”ti rājānaṃ ovaditvā tassa yācantasseva himavantameva gato. tattha abhiññā ca samāpattiyo ca nibbattetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, tāpaso pana ahameva ahosin”ti. </p>
	<p class="paratype06">brahmadattajātakavaṇṇanā tatiyā. </p> 
</body>
</html>