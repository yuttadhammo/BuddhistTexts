<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [405] 10. bakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>1. kukkuvaggo</h4>
	<h5>[405] 10. bakajātakavaṇṇanā</h5>
	<p class="paratype03"><b>dvāsattatī</b>ti idaṃ satthā jetavane viharanto bakabrahmānaṃ ārabbha kathesi. tassa hi “idaṃ niccaṃ dhuvaṃ sassataṃ acavanadhammaṃ, ito aññaṃ lokanissaraṇaṃ nibbānaṃ nāma natthī”ti evaṃ diṭṭhi uppajji. heṭṭhūpapattiko kiresa brahmā pubbe jhānaṃ bhāvetvā vehapphalesu nibbatto, tattha pañcakappasataparimāṇaṃ āyuṃ khepetvā subhakiṇhesu nibbattitvā catusaṭṭhikappaṃ khepetvā tato cuto aṭṭhakappāyukesu ābhassaresu nibbatti, tatrassa esā diṭṭhi uppajji. so hi neva uparibrahmalokato cutiṃ, na tattha upapattiṃ anussari, tadubhayampi apassanto evaṃ diṭṭhiṃ gaṇhi. bhagavā tassa cetasā cetoparivitakkamaññāya seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya, evameva jetavane antarahito tasmiṃ brahmaloke pāturahosi. atha brahmā bhagavantaṃ disvā “ehi kho, mārisa, svāgataṃ mārisa, cirassaṃ kho, mārisa, imaṃ pariyāyamakāsi, yadidaṃ idhāgamanāya. idañhi mārisa, niccaṃ idaṃ dhuvaṃ idaṃ sassataṃ idaṃ kevalaṃ idaṃ acavanadhammaṃ, idañhi na ca jāyati na jīyati na mīyati na cavati na upapajjati, ito ca panaññaṃ uttari nissaraṇaṃ natthī”ti āha.</p>
	<p class="paratype03">evaṃ vutte bhagavā bakaṃ brahmānaṃ etadavoca “avijjāgato vata bho bako brahmā, avijjāgato vata bho bako brahmā, yatra hi nāma aniccaññeva samānaṃ niccanti vakkhati ... pe ... santañca panaññaṃ uttari nissaraṇaṃ, natthaññaṃ uttari nissaraṇanti vakkhatī”ti (saṃ. ni. 1.175). taṃ sutvā brahmā “tvaṃ evaṃ kathesi, tvaṃ evaṃ kathesi, iti maṃ esa anuyuñjanto anubandhatī”ti cintetvā yathā nāma dubbalo coro katipaye pahāre labhitvā “kiṃ ahameva coro, asukopi coro asukopi coro”ti sabbepi sahāyake ācikkhati, tatheva bhagavato anuyogabhayena bhīto aññepi attano sahāyake ācikkhanto paṭhamaṃ gāthamāha — </p>
	<p class="paratype40">68<b>.</b> </p>
	<p class="paratype21">“dvāsattati gotama puññakammā, vasavattino jātijaraṃ atītā. </p>
	<p class="paratype22">ayamantimā vedagū brahmapatti, asmābhijappanti janā anekā”ti. (saṃ. ni. 1.175).</p>
	<p class="paratype03">tattha <b>dvāsattatī</b>ti na kevalaṃ bho gotama, ahameva, atha kho imasmiṃ brahmaloke mayaṃ dvāsattati janā puññakammā aññesaṃ upari atthano vasaṃ vattanena <b>vasavattino</b> jātiñca jarañca atītā, ayaṃ no vedehi gatattā <b>vedagū,</b> ayaṃ bho gotama <b>antimā brahmapatti,</b> pacchimakoṭippatti seṭṭhabhāvappatti. <b>asmābhijappanti janā anekā</b>ti amhe aññe bahū janā pañjalikā hutvā — “ayaṃ kho bhavaṃ brahmā mahābrahmā”tiādīni vadantā namassanti patthenti pihayanti, “aho vata mayampi evarūpā bhaveyyāmā”ti icchantīti attho.</p>
	<p class="paratype03">tassa vacanaṃ sutvā satthā dutiyaṃ gāthamāha — </p>
	<p class="paratype40">69<b>.</b> </p>
	<p class="paratype21">“appaṃ hi etaṃ na hi dīghamāyu, yaṃ tvaṃ baka maññasi dīghamāyuṃ. </p>
	<p class="paratype22">sataṃ sahassāni nirabbudānaṃ, āyuṃ pajānāmi tavāha brahme”ti. (saṃ. ni. 1.175).</p>
	<p class="paratype03">tattha <b>sataṃ sahassāni nirabbudāna</b>nti nirabbudasaṅkhātānaṃ gaṇanānaṃ satasahassāni. vassānañhi dasadasakaṃ sataṃ, dasa satānaṃ sahassaṃ, sataṃ sahassānaṃ satasahassaṃ, sataṃ satasahassānaṃ koṭi nāma, sataṃ koṭisatasahassānaṃ pakoṭi nāma, sataṃ pakoṭisatasahassānaṃ koṭipakoṭi nāma, sataṃ koṭipakoṭisatasahassānaṃ ekaṃ nahutaṃ nāma, sataṃ nahutasatasahassānaṃ ekaṃ ninnahutaṃ nāma. cheko gaṇako ettakaṃ gaṇetuṃ sakkoti, tato paraṃ gaṇanā nāma buddhānameva visayo. tattha sataṃ ninnahutasatasahassānaṃ ekaṃ abbudaṃ, vīsati abbudāni ekaṃ nirabbudaṃ, tesaṃ nirabbudasatasahassānaṃ ekaṃ ahahaṃ nāma, ettakaṃ bakassa brahmuno tasmiṃ bhave avasiṭṭhaṃ āyu, taṃ sandhāya bhagavā evamāha.</p>
	<p class="paratype03">taṃ sutvā bako tatiyaṃ gāthamāha — </p>
	<p class="paratype40">70<b>.</b> </p>
	<p class="paratype21">“anantadassī bhagavāhamasmi, jātijjaraṃ sokamupātivatto. </p>
	<p class="paratype22">kiṃ me purāṇaṃ vatasīlavattaṃ, ācikkha me taṃ yamahaṃ vijaññan”ti. (saṃ. ni. 1.175).</p>
	<p class="paratype03">tattha <b>bhagavā</b>ti bhagavā tumhe “āyuṃ pajānāmi tavāhan”ti vadantā “ahaṃ anantadassī jātijarañca sokañca upātivattosmī”ti vadatha. <b>vatasīlavatta</b>nti vatasamādānañca sīlavattañca. idaṃ vuttaṃ hoti — yadi tumhe sabbaññubuddhā, evaṃ sante kiṃ mayhaṃ purāṇaṃ vatañca sīlavattañca, ācikkha me taṃ, yamahaṃ tayā ācikkhitaṃ yāthāvasarasato vijāneyyanti.</p>
	<p class="paratype03">athassa bhagavā atītāni vatthūni āharitvā ācikkhanto catasso gāthā abhāsi — </p>
	<p class="paratype40">71<b>.</b> </p>
	<p class="paratype21">“yaṃ tvaṃ apāyesi bahū manusse, pipāsite ghammani samparete. </p>
	<p class="paratype22">taṃ te purāṇaṃ vatasīlavattaṃ, suttappabuddhova anussarāmi. </p>
	<p class="paratype40">72<b>.</b> </p>
	<p class="paratype21">“yaṃ eṇikūlasmi janaṃ gahītaṃ, amocayī gayhaka nīyamānaṃ. </p>
	<p class="paratype22">taṃ te purāṇaṃ vatasīlavattaṃ, suttappabuddhova anussarāmi. </p>
	<p class="paratype40">73<b>.</b> </p>
	<p class="paratype21">“gaṅgāya sotasmiṃ gahītanāvaṃ, luddena nāgena manussakappā. </p>
	<p class="paratype27">amocayi tvaṃ balasā pasayha, taṃ te purāṇaṃ vatasīlavattaṃ. </p>
	<p class="paratype22">suttappabuddhova anussarāmi. </p>
	<p class="paratype40">74<b>.</b> </p>
	<p class="paratype21">“kappo ca te baddhacaro ahosiṃ, sambuddhimantaṃ vatinaṃ amaññaṃ. </p>
	<p class="paratype22">taṃ te purāṇaṃ vatasīlavattaṃ, suttappabuddhova anussarāmī”ti. (saṃ. ni. 1.175).</p>
	<p class="paratype03">tattha <b>apāyesī</b>ti pāyesi. <b>ghammani samparete</b>ti ghammena samparete ativiya phuṭṭhe ghammakilante. <b>suttappabuddhovā</b>ti paccūsakāle supanto supinaṃ passitvā taṃ supinakaṃ viya anussarāmi. so kira bakabrahmā ekasmiṃ kappe tāpaso hutvā marukantāre vasanto bahūnaṃ kantārapaṭipannānaṃ pānīyaṃ āharitvā adāsi. athekadivasaṃ eko satthavāho pañcahi sakaṭasatehi marukantāraṃ paṭipajji. manussā disā vavatthapetuṃ asakkontā satta divasāni āhiṇḍitvā khīṇadārudakā nirāhārā uṇhābhibhūtā “idāni no jīvitaṃ natthī”ti sakaṭe parivattetvā goṇe mocetvā heṭṭhāsakaṭesu nipajjiṃsu. tadā tāpaso āvajjento te disvā “mayi passante mā nassiṃsū”ti cintetvā attano iddhānubhāvena gaṅgāsotaṃ ubbattetvā satthavāhābhimukhaṃ akāsi, avidūre ca ekaṃ vanasaṇḍaṃ māpesi. manussā pānīyaṃ pivitvā nhatvā goṇe santappetvā vanasaṇḍato tiṇaṃ lāyitvā dārūni gahetvā disaṃ sallakkhetvā arogā kantāraṃ atikkamiṃsu, taṃ sandhāyetaṃ vuttaṃ.</p>
	<p class="paratype03"><b>eṇikūlasmi</b>nti eṇiyā nāma nadiyā kūle. <b>gayhaka nīyamāna</b>nti karamaragāhaṃ gahetvā nīyamānaṃ. so kira tāpaso aparasmiṃ kāle ekaṃ paccantagāmaṃ nissāya nadītīre vanasaṇḍe vihāsi. athekasmiṃ divase pabbatato corā otaritvā taṃ gāmaṃ paharitvā mahājanaṃ gahetvā pabbataṃ āropetvā antarāmagge cārakamanusse ṭhapetvā pabbatabilaṃ pavisitvā āhāraṃ pacāpentā nisīdiṃsu. tāpaso gomahiṃsādīnañceva dārakadārikādīnañca mahantaṃ aṭṭassaraṃ sutvā “mayi passante mā nassiṃsū”ti iddhānubhāvena attabhāvaṃ jahitvā caturaṅginiyā senāya parivuto rājā hutvā yuddhabheriṃ ākoṭāpento taṃ ṭhānaṃ agamāsi. cārakamanussā taṃ disvā corānaṃ ārocesuṃ. corā “raññā saddhiṃ viggaho nāma na yutto”ti sabbaṃ gahitagahitaṃ bhaṇḍakaṃ chaḍḍetvā bhattaṃ abhuñjitvāva palāyiṃsu. tāpaso te sabbe ānetvā sakagāmeyeva patiṭṭhāpesi, taṃ sandhāyetaṃ vuttaṃ.</p>
	<p class="paratype03"><b>gahītanāva</b>nti niggahitanāvaṃ. <b>luddenā</b>ti kakkhaḷena. <b>manussakappā</b>ti manusse vināsetukāmatāya. <b>balasā</b>ti balena. <b>pasayhā</b>ti abhibhavitvā. aparasmiṃ kāle so tāpaso gaṅgātīre vihāsi. tadā manussā dve tayo nāvāsaṅghāṭe bandhitvā saṅghāṭamatthake pupphamaṇḍapaṃ kāretvā saṅghāṭe nisīditvā khādantā pivantā sambandhakulaṃ gacchanti. te pītāvasesaṃ suraṃ bhuttakhāditāvasesāni bhattamacchamaṃsatambulādīni gaṅgāyameva pātenti. gaṅgeyyo nāgarājā “ime ucchiṭṭhakaṃ mama upari khipantī”ti kujjhitvā “sabbe te jane gahetvā gaṅgāya osīdāpessāmī”ti mahantaṃ ekadoṇikanāvappamāṇaṃ attabhāvaṃ māpetvā udakaṃ bhinditvā phaṇaṃ dhārayamāno tesaṃ abhimukho pāyāsi. te nāgarājānaṃ disvā maraṇabhayatajjitā ekappahāreneva mahāsaddaṃ kariṃsu. tāpaso tesaṃ paridevitasaddaṃ sutvā nāgarājassa ca kuddhabhāvaṃ ñatvā “mayi passante mā nassiṃsū”ti khippanisantiyā attano ānubhāvena khippaṃ supaṇṇavaṇṇaṃ attānaṃ māpetvā agamāsi . nāgarājā taṃ disvā maraṇabhayatajjito udake nimujji. manussā sotthibhāvaṃ patvā agamaṃsu, taṃ sandhāyetaṃ vuttaṃ.</p>
	<p class="paratype03"><b>baddhacaro</b>ti antevāsiko. <b>sambuddhimantaṃ vatinaṃ amañña</b>nti buddhisampanno ceva vatasampanno ca tāpasoti taṃ maññamāno. iminā kiṃ dasseti? mahābrahme ahaṃ atīte tava kesavatāpasakāle kappo nāma antevāsiko veyyāvaccakaro hutvā tuyhaṃ nāradena nāma amaccena bārāṇasito himavantaṃ ānītassa rogaṃ vūpasamesiṃ. atha naṃ nārado dutiyavāre āgantvā nirogaṃ disvā imaṃ gāthaṃ abhāsi — </p>
	<p class="paratype21">“manussindaṃ jahitvāna, sabbakāmasamiddhinaṃ. </p>
	<p class="paratype22">kathaṃ nu bhagavā kesi, kappassa ramati assame”ti. (jā. 1.4.181). </p>
	<p class="paratype25">tamenaṃ tvaṃ etadavoca — </p>
	<p class="paratype21">“sādūni ramaṇīyāni, santi vakkhā manoramā. </p>
	<p class="paratype22">subhāsitāni kappassa, nārada ramayanti man”ti. (jā. 1.4.182). </p>
	<p class="paratype25">itissa bhagavā imaṃ attanā antevāsikena hutvā rogassa vūpasamitabhāvaṃ dīpento evamāha. tañca pana brahmunā manussaloke katakammaṃ sabbaṃ mahābrahmānaṃ sallakkhāpentova kathesi.</p>
	<p class="paratype03">so satthu vacanena attanā katakammaṃ saritvā tathāgatassa thutiṃ karonto osānagāthamāha — </p>
	<p class="paratype40">75<b>.</b> </p>
	<p class="paratype21">“addhā pajānāsi mametamāyuṃ, aññampi jānāsi tathā hi buddho. </p>
	<p class="paratype22">tathā hi tāyaṃ jalitānubhāvo, obhāsayaṃ tiṭṭhati brahmalokan”ti.</p>
	<p class="paratype03">tattha <b>tathā hi buddho</b>ti tathā hi tvaṃ buddho. buddhānañhi aññātaṃ nāma natthi, sabbadhammānaṃ buddhattāyeva hi te buddhā nāmāti dasseti. <b>tathā hi tāya</b>nti buddhattāyeva ca pana tava ayaṃ jalito sarīrappabhānubhāvo. <b>obhāsayaṃ tiṭṭhatī</b>ti imaṃ sakalampi brahmalokaṃ obhāsento tiṭṭhati.</p>
	<p class="paratype03">evaṃ satthā attano buddhaguṇaṃ jānāpento dhammaṃ desetvā saccāni pakāsesi, saccapariyosāne sampattānaṃ dasamattānaṃ brahmasahassānaṃ anupādāya āsavehi cittāni vimucciṃsu. iti bhagavā bahūnaṃ brahmānaṃ avassayo hutvā brahmalokā jetavanaṃ āgantvā tattha kathitaniyāmeneva taṃ dhammadesanaṃ bhikkhūnaṃ kathetvā jātakaṃ samodhānesi — “tadā kesavatāpaso bakabrahmā ahosi, kappamāṇavo pana ahameva ahosin”ti. </p>
	<p class="paratype06">bakajātakavaṇṇanā dasamā. </p>
	<p class="paratype06">kukkuvaggo paṭhamo.</p>
	<p class="paratype03"></p> 
</body>
</html>