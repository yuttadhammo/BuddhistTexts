<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [213] 3. bharujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>7. bīraṇathambhavaggo</h4>
	<h5>[213] 3. bharujātakavaṇṇanā</h5>
	<p class="paratype03"><b>isīnamantaraṃ</b> <b>katvā</b>ti idaṃ satthā jetavane viharanto kosalarājānaṃ ārabbha kathesi. bhagavato hi bhikkhusaṅghassa ca lābhasakkāro mahā ahosi. yathāha --</p>
	<p class="paratype03">“tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ. bhikkhusaṅghopi kho sakkato hoti ... pe ... parikkhārānaṃ. aññatitthiyā pana paribbājakā asakkatā honti ... pe ... parikkhārānan”ti (udā. 14).</p>
	<p class="paratype03">te evaṃ parihīnalābhasakkārā ahorattaṃ guḷhasannipātaṃ katvā mantayanti “samaṇassa gotamassa uppannakālato paṭṭhāya mayaṃ hatalābhasakkārā jātā, samaṇo gotamo lābhaggayasaggappatto jāto, kena nu kho kāraṇenassa esā sampattī”ti. tatreke evamāhaṃsu — “samaṇo gotamo sakalajambudīpassa uttamaṭṭhāne bhūmisīse vasati. tenassa lābhasakkāro uppajjatī”ti, sesā “atthetaṃ kāraṇaṃ, mayampi jetavanapiṭṭhe titthiyārāmaṃ kāremu, evaṃ lābhino bhavissāmā”ti āhaṃsu. te sabbepi “evametan”ti sanniṭṭhānaṃ katvā “sacepi mayaṃ rañño anārocetvā ārāmaṃ kāressāma, bhikkhū vāressanti, lañjaṃ labhitvā abhijjanako nāma natthi, tasmā rañño lañjaṃ datvā ārāmaṭṭhānaṃ gaṇhissāmā”ti sammantetvā upaṭṭhāke yācitvā rañño satasahassaṃ datvā “mahārāja, mayaṃ jetavanapiṭṭhiyaṃ titthiyārāmaṃ karissāma, sace bhikkhū ‘kātuṃ na dassāmā’ti tumhākaṃ ārocenti, nesaṃ paṭivacanaṃ na dātabban”ti āhaṃsu. rājā lañjalobhena “sādhū”ti sampaṭicchi. </p>
	<p class="paratype01">titthiyā rājānaṃ saṅgaṇhitvā vaḍḍhakiṃ pakkosāpetvā kammaṃ paṭṭhapesuṃ, mahāsaddo ahosi. satthā “ke panete, ānanda, uccāsaddamahāsaddā”ti pucchi. “aññatitthiyā, bhante, jetavanapiṭṭhiyaṃ titthiyārāmaṃ kārenti, tattheso saddo”ti. “ānanda, netaṃ ṭhānaṃ titthiyārāmassa anucchavikaṃ, titthiyā uccāsaddakāmā, na sakkā tehi saddhiṃ vasitun”ti vatvā bhikkhusaṅghaṃ sannipātetvā “gacchatha, bhikkhave, rañño ācikkhitvā titthiyārāmakaraṇaṃ nivārethā”ti āha. bhikkhusaṅgho gantvā rañño nivesanadvāre aṭṭhāsi. rājā saṅghassa āgatabhāvaṃ sutvāpi “titthiyārāmaṃ nissāya āgatā bhavissantī”ti lañjassa gahitattā “rājā gehe natthī”ti vadāpesi. bhikkhū gantvā satthu ārocesuṃ. satthā “lañjaṃ nissāya evaṃ karotī”ti dve aggasāvake pesesi. rājā tesampi āgatabhāvaṃ sutvā tatheva vadāpesi. tepi āgantvā satthu ārācesuṃ. satthā “na idāni, sāriputta, rājā gehe nisīdituṃ labhissati, bahi nikkhamissatī”ti punadivase pubbaṇhasamayaṃ nivāsetvā pattacīvaramādāya pañcahi bhikkhusatehi saddhiṃ rañño nivesanadvāraṃ agamāsi. rājā sutvā pāsādā otaritvā pattaṃ gahetvā satthāraṃ pavesetvā buddhappamukhassa saṅghassa yāgukhajjakaṃ datvā satthāraṃ vanditvā ekamantaṃ nisīdi. satthā rañño ekaṃ pariyāyadhammadesanaṃ ārabhanto “mahārāja, porāṇakarājāno lañjaṃ gahetvā sīlavante aññamaññaṃ kalahaṃ kāretvā attano raṭṭhassa assāmino hutvā mahāvināsaṃ pāpuṇiṃsū”ti vatvā tena yācito atītaṃ āhari.</p>
	<p class="paratype03">atīte bharuraṭṭhe bharurājā nāma rajjaṃ kāresi. tadā bodhisatto pañcābhiñño aṭṭhasamāpattilābhī gaṇasatthā tāpaso hutvā himavantapadese ciraṃ vasitvā loṇambilasevanatthāya pañcasatatāpasaparivuto himavantā otaritvā anupubbena bharunagaraṃ patvā tattha piṇḍāya caritvā nagarā nikkhamitvā uttaradvāre sākhāviṭapasampannassa vaṭarukkhassa mūle nisīditvā bhattakiccaṃ katvā tattheva rukkhamūle vāsaṃ kappesi. evaṃ tasmiṃ isigaṇe tattha vasante aḍḍhamāsaccayena añño gaṇasatthā pañcasataparivāro āgantvā nagare bhikkhāya caritvā nagarā nikkhamitvā dakkhiṇadvāre tādisasseva vaṭarukkhassa mūle nisīditvā bhattakiccaṃ katvā tattha rukkhamūle vāsaṃ kappesi. iti te dvepi isigaṇā tattha yathābhirantaṃ viharitvā himavantameva agamaṃsu. </p>
	<p class="paratype01">tesaṃ gatakāle dakkhiṇadvāre vaṭarukkho sukkho. punavāre tesu āgacchantesu dakkhiṇadvāre vaṭarukkhavāsino paṭhamataraṃ āgantvā attano vaṭarukkhassa sukkhabhāvaṃ ñatvā bhikkhāya caritvā nagarā nikkhamitvā uttaradvāre vaṭarukkhamūlaṃ gantvā bhattakiccaṃ katvā tattha vāsaṃ kappesuṃ. itare pana isayo pacchā āgantvā nagare bhikkhāya caritvā attano rukkhamūlameva gantvā bhattakiccaṃ katvā vāsaṃ kappesuṃ. te “na so tumhākaṃ rukkho, amhākaṃ rukkho”ti rukkhaṃ nissāya aññamaññaṃ kalahaṃ kariṃsu, kalaho mahā ahosi. eke “amhākaṃ paṭhamaṃ vasitaṭṭhānaṃ tumhe na labhissathā”ti vadanti. eke “mayaṃ imasmiṃ vāre paṭhamataraṃ idhāgatā, tumhe na labhissathā”ti vadanti. iti te “mayaṃ sāmino, mayaṃ sāmino”ti kalahaṃ karontā rukkhamūlassatthāya rājakulaṃ agamaṃsu. rājā paṭhamaṃ vutthaisigaṇaññeva sāmikaṃ akāsi . itare “na dāni mayaṃ imehi parājitāti attānaṃ vadāpessāmā”ti dibbacakkhunā oloketvā ekaṃ cakkavattiparibhogaṃ rathapañjaraṃ disvā āharitvā rañño lañjaṃ datvā “mahārāja, amhepi sāmike karohī”ti āhaṃsu.</p>
	<p class="paratype03">rājā lañjaṃ gahetvā “dvepi gaṇā vasantū”ti dvepi sāmike akāsi. itare isayo tassa rathapañjarassa rathacakkāni nīharitvā lañjaṃ datvā “mahārāja, amheyeva sāmike karohī”ti āhaṃsu. rājā tathā akāsi. isigaṇā “amhehi vatthukāme ca kilesakāme ca pahāya pabbajitehi rukkhamūlassa kāraṇā kalahaṃ karontehi lañjaṃ dadantehi ayuttaṃ katan”ti vippaṭisārino hutvā vegena palāyitvā himavantameva agamaṃsu. sakalabharuraṭṭhavāsino devatā ekato hutvā “sīlavante kalahaṃ karontena raññā ayuttaṃ katan”ti bharurañño kujjhitvā tiyojanasatikaṃ bharuraṭṭhaṃ samuddaṃ ubbattetvā araṭṭhamakaṃsu. iti ekaṃ bharurājānaṃ nissāya sakalaraṭṭhavāsinopi vināsaṃ pattāti.</p>
	<p class="paratype03">satthā imaṃ atītaṃ āharitvā abhisambuddho hutvā imā gāthā avoca — </p>
	<p class="paratype40">125<b>.</b> </p>
	<p class="paratype21">“isīnamantaraṃ katvā, bharurājāti me sutaṃ. </p>
	<p class="paratype22">ucchinno saha raṭṭhehi, sa rājā vibhavaṅgato. </p>
	<p class="paratype40">126<b>.</b> </p>
	<p class="paratype21">“tasmā hi chandāgamanaṃ, nappasaṃsanti paṇḍitā. </p>
	<p class="paratype22">aduṭṭhacitto bhāseyya, giraṃ saccupasaṃhitan”ti.</p>
	<p class="paratype03">tattha <b>antaraṃ katvā</b>ti chandāgativasena vivaraṃ katvā. <b>bharurājā</b>ti bharuraṭṭhe rājā. <b>iti me suta</b>nti iti mayā pubbe etaṃ sutaṃ. <b>tasmā hi chandāgamana</b>nti yasmā hi chandāgamanaṃ gantvā bharurājā saha raṭṭhena ucchinno, tasmā chandāgamanaṃ paṇḍitā nappasaṃsanti. <b>aduṭṭhacitto</b>ti kilesehi adūsitacitto hutvā. <b>bhāseyya giraṃ saccupasaṃhita</b>nti sabhāvanissitaṃ atthanissitaṃ kāraṇanissitameva giraṃ bhāseyya. ye hi tattha bharurañño lañjaṃ gaṇhantassa ayuttaṃ etanti paṭikkosantā saccupasaṃhitaṃ giraṃ bhāsiṃsu, tesaṃ ṭhitaṭṭhānaṃ nāḷikeradīpe ajjāpi dīpakasahassaṃ paññāyatīti.</p>
	<p class="paratype03">satthā imaṃ dhammadesanaṃ āharitvā “mahārāja, chandavasikena nāma na bhavitabbaṃ, dve pabbajitagaṇe kalahaṃ kāretuṃ na vaṭṭatī”ti vatvā jātakaṃ samodhānesi — “ahaṃ tena samayena jeṭṭhakaisi ahosin”ti, rājā tathāgatassa bhattakiccaṃ katvā gatakāle manusse pesetvā titthiyārāmaṃ viddhaṃsāpesi, titthiyā appatiṭṭhā ahesuṃ. </p>
	<p class="paratype06">bharujātakavaṇṇanā tatiyā. </p> 
</body>
</html>