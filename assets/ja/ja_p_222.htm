<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [216] 6. macchajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>7. bīraṇathambhavaggo</h4>
	<h5>[216] 6. macchajātakavaṇṇanā</h5>
	<p class="paratype03"><b>na māyamaggi tapatī</b>ti idaṃ satthā jetavane viharanto purāṇadutiyikāpalobhanaṃ ārabbha kathesi. tañhi bhikkhuṃ satthā “saccaṃ kira tvaṃ, bhikkhu, ukkaṇṭhitosī”ti pucchi. “saccaṃ, bhante”ti vutte “kena ukkaṇṭhāpitosī”ti puṭṭho “purāṇadutiyikāyā”ti āha. atha naṃ satthā “ayaṃ te bhikkhu itthī anatthakārikā, pubbepi tvaṃ etaṃ nissāya sūlena vijjhitvā aṅgāresu pacitvā khāditabbataṃ patto paṇḍite nissāya jīvitaṃ alatthā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa purohito ahosi. athekadivasaṃ kevaṭṭā jāle laggaṃ macchaṃ uddharitvā uṇhavālukāpiṭṭhe ṭhapetvā “aṅgāresu naṃ pacitvā khādissāmā”ti sūlaṃ tacchiṃsu. maccho macchiṃ ārabbha paridevamāno imā gāthā avoca — </p>
	<p class="paratype40">131<b>.</b> </p>
	<p class="paratype21">“na māyamaggi tapati, na sūlo sādhutacchito. </p>
	<p class="paratype22">yañca maṃ maññate macchī, aññaṃ so ratiyā gato. </p>
	<p class="paratype40">132<b>.</b> </p>
	<p class="paratype21">“so maṃ dahati rāgaggi, cittaṃ cūpatapeti maṃ. </p>
	<p class="paratype22">jālino muñcathāyirā maṃ, na kāme haññate kvacī”ti.</p>
	<p class="paratype03">tattha <b>na māyamaggi tapatī</b>ti na maṃ ayaṃ aggi tapati, na tāpaṃ janeti, na socayatīti attho. <b>na sūlo</b>ti ayaṃ sūlopi sādhutacchito maṃ na tapati, na me sokaṃ uppādeti. <b>yañca maṃ maññate</b>ti yaṃ pana maṃ macchī evaṃ maññati “aññaṃ macchiṃ so pañcakāmaguṇaratiyā gato”ti, tadeva maṃ tapati socayati. <b>so maṃ dahatī</b>ti yo panesa rāgaggi, so maṃ dahati jhāpeti. <b>cittaṃ cūpatapeti ma</b>nti rāgasampayuttakaṃ mama cittameva ca maṃ upatāpeti kilameti viheṭheti. <b>jālino</b>ti kevaṭṭe ālapati. te hi jālassa atthitāya “jālino”ti vuccanti. <b>muñcathāyirā ma</b>nti muñcatha maṃ sāminoti yācati. <b>na kāme haññate kvacī</b>ti kāme patiṭṭhito kāmena nīyamāno satto na kvaci haññati. na hi taṃ tumhādisā hanituṃ anucchavikāti paridevati. atha vā <b>kāme</b>ti hetuvacane bhummaṃ, kāmahetu macchiṃ anubandhamāno nāma na kvaci tumhādisehi haññatīti paridevati. tasmiṃ khaṇe bodhisatto nadītīraṃ gato tassa macchassa paridevitasaddaṃ sutvā kevaṭṭe upasaṅkamitvā taṃ macchaṃ mocesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi . “tadā macchī purāṇadutiyikā ahosi, maccho ukkaṇṭhitabhikkhu, purohito pana ahameva ahosin”ti.</p>
	<p class="paratype03">macchajātakavaṇṇanā chaṭṭhā. </p> 
</body>
</html>