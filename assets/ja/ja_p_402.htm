<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [396] 1. kukkujātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>1. kukkuvaggo</h4>
	<h5>[396] 1. kukkujātakavaṇṇanā</h5>
	<p class="paratype03"><b>diyaḍḍhakukkū</b>ti idaṃ satthā jetavane viharanto rājovādaṃ ārabbha kathesi. paccuppannavatthu <b>tesakuṇajātake</b> (jā. 2.17.1 ādayo) āvi bhavissati.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa atthadhammānusāsako amacco ahosi. rājā agatigamane patiṭṭhāya adhammena rajjaṃ kāresi, janapadaṃ pīḷetvā dhanameva saṃhari. bodhisatto rājānaṃ ovaditukāmo ekaṃ upamaṃ upadhārento vicarati, rañño uyyāne vāsāgāraṃ vippakataṃ hoti aniṭṭhitacchadanaṃ, dārukaṇṇikaṃ āropetvā gopānasiyo pavesitamattā honti. rājā kīḷanatthāya uyyānaṃ gantvā tattha vicaritvā taṃ gehaṃ pavisitvā ullokento kaṇṇikamaṇḍalaṃ disvā attano uparipatanabhayena nikkhamitvā bahi ṭhito puna oloketvā “kiṃ nu kho nissāya kaṇṇikā ṭhitā, kiṃ nissāya gopānasiyo”ti cintetvā bodhisattaṃ pucchanto paṭhamaṃ gāthamāha — </p>
	<p class="paratype40">1<b>.</b> </p>
	<p class="paratype21">“diyaḍḍhakukkū udayena kaṇṇikā, vidatthiyo aṭṭha parikkhipanti naṃ. </p>
	<p class="paratype22">sā siṃsapā, sāramayā apheggukā, kuhiṃ ṭhitā upparito na dhaṃsatī”ti.</p>
	<p class="paratype03">tattha <b>diyaḍḍhakukkū</b>ti diyaḍḍharatanā. <b>udayenā</b>ti uccattena. <b>parikkhipanti na</b>nti taṃ panetaṃ aṭṭha vidatthiyo parikkhipanti, parikkhepato aṭṭhavidatthipamāṇāti vuttaṃ hoti. <b>kuhiṃ ṭhitā</b>ti kattha patiṭṭhitā hutvā. <b>na dhaṃsatī</b>ti na patati.</p>
	<p class="paratype03">taṃ sutvā bodhisatto “laddhā dāni me rañño ovādatthāya upamā”ti cintetvā imā gāthā āha — </p>
	<p class="paratype40">2<b>.</b> </p>
	<p class="paratype21">“yā tiṃsati sāramayā anujjukā, parikiriya gopānasiyo samaṃ ṭhitā. </p>
	<p class="paratype22">tāhi susaṅgahitā balasā pīḷitā, samaṃ ṭhitā upparito na dhaṃsati. </p>
	<p class="paratype40">3<b>.</b> </p>
	<p class="paratype21">“evampi mittehi daḷhehi paṇḍito, abhejjarūpehi sucīhi mantibhi. </p>
	<p class="paratype22">susaṅgahīto siriyā na dhaṃsati, gopānasībhāravahāva kaṇṇikā”ti.</p>
	<p class="paratype03">tattha <b>yā tiṃsati sāramayā</b>ti yā etā sārarukkhamayā tiṃsati gopānasiyo. <b>parikiriyā</b>ti parivāretvā. <b>samaṃ ṭhitā</b>ti samabhāgena ṭhitā. <b>balasā pīḷitā</b>ti tāhi tāhi gopānasīhi balena pīḷitā suṭṭhu saṅgahitā ekābaddhā hutvā. <b>paṇḍito</b>ti ñāṇasampanno rājā. <b>sucīhī</b>ti sucisamācārehi kalyāṇamittehi. <b>mantibhī</b>ti mantakusalehi. <b>gopānasībhāravahāva kaṇṇikā</b>ti yathā gopānasīnaṃ bhāraṃ vahamānā kaṇṇikā na dhaṃsati na patati, evaṃ rājāpi vuttappakārehi mantīhi abhijjahadayehi susaṅgahito sirito na dhaṃsati na patati na parihāyati.</p>
	<p class="paratype03">rājā bodhisatte kathenteyeva attano kiriyaṃ sallakkhetvā kaṇṇikāya asati gopānasiyo na tiṭṭhanti, gopānasīhi asaṅgahitā kaṇṇikā na tiṭṭhati, gopānasīsu bhijjantīsu kaṇṇikā patati, evameva adhammiko rājā attano mittāmacce ca balakāye ca brāhmaṇagahapatike ca asaṅgaṇhanto tesu bhijjantesu tehi asaṅgahito issariyā dhaṃsati, raññā nāma dhammikena bhavitabbanti. athassa tasmiṃ khaṇe paṇṇākāratthāya mātuluṅgaṃ āhariṃsu. rājā “sahāya, imaṃ mātuluṅgaṃ khādā”ti bodhisattaṃ āha. bodhisatto taṃ gahetvā “mahārāja, imaṃ khādituṃ ajānantā tittakaṃ vā karonti ambilaṃ vā, jānantā pana paṇḍitā tittakaṃ hāretvā ambilaṃ anīharitvā mātuluṅgarasaṃ anāsetvāva khādantī”ti rañño imāya upamāya dhanasaṅgharaṇūpāyaṃ dassento dve gāthā abhāsi — </p>
	<p class="paratype40">4<b>.</b> </p>
	<p class="paratype21">“kharattacaṃ bellaṃ yathāpi satthavā, anāmasantopi karoti tittakaṃ. </p>
	<p class="paratype22">samāharaṃ sāduṃ karoti patthiva, asāduṃ kayirā tanubandhamuddharaṃ. </p>
	<p class="paratype40">5<b>.</b> </p>
	<p class="paratype21">“evampi gāmanigamesu paṇḍito, asāhasaṃ rājadhanāni saṅgharaṃ. </p>
	<p class="paratype22">dhammānuvattī paṭipajjamāno, sa phāti kayirā aviheṭhayaṃ paran”ti.</p>
	<p class="paratype03">tattha <b>kharattaca</b>nti thaddhatacaṃ. <b>bella</b>nti mātuluṅgaṃ. ‘belan”tipi pāṭho, ayamevattho. <b>satthavā</b>ti satthakahattho. <b>anāmasanto</b>ti bahitacaṃ tanukampi atacchanto idaṃ phalaṃ tittakaṃ karoti. <b>samāhara</b>nti samāharanto bahitacaṃ tacchanto anto ca ambilaṃ anīharanto taṃ sāduṃ karoti. <b>patthivā</b>ti rājānaṃ ālapati. <b>tanubandhamuddhara</b>nti tanukaṃ pana tacaṃ uddharanto sabbaso tittakassa anapanītattā taṃ asādumeva kayirā. <b>eva</b>nti evaṃ paṇḍito rājāpi asāhasaṃ sāhasiyā taṇhāya vasaṃ agacchanto agatigamanaṃ pahāya raṭṭhaṃ apīḷetvā upacikānaṃ vammikavaḍḍhananiyāmena madhukarānaṃ reṇuṃ gahetvā madhukaraṇaniyāmena ca dhanaṃ saṅgharanto — </p>
	<p class="paratype21">“dānaṃ sīlaṃ pariccāgaṃ, ajjavaṃ maddavaṃ tapaṃ. </p>
	<p class="paratype22">akkodhaṃ avihiṃsañca, khantiñca avirodhanan”ti. — </p>
	<p class="paratype25">iti imesaṃ dasannaṃ rājadhammānaṃ anuvattanena dhammānuvattī hutvā paṭipajjamāno so attano ca paresañca phātiṃ vaḍḍhiṃ kareyya paraṃ aviheṭhentoyevāti.</p>
	<p class="paratype03">rājā bodhisattena saddhiṃ mantento pokkharaṇītīraṃ gantvā supupphitaṃ bālasūriyavaṇṇaṃ udakena anupalittaṃ padumaṃ disvā āha — “sahāya, imaṃ padumaṃ udake sañjātameva udakena alimpamānaṃ ṭhitan”ti. atha naṃ bodhisatto “mahārāja, raññā nāma evarūpena bhavitabban”ti ovadanto imā gāthā āha — </p>
	<p class="paratype40">6<b>.</b> </p>
	<p class="paratype21">“odātamūlaṃ sucivārisambhavaṃ, jātaṃ yathā pokkharaṇīsu ambujaṃ. </p>
	<p class="paratype22">padumaṃ yathā agginikāsiphālimaṃ, na kaddamo na rajo na vāri limpati. </p>
	<p class="paratype40">7<b>.</b> </p>
	<p class="paratype21">“evampi vohārasuciṃ asāhasaṃ, visuddhakammantamapetapāpakaṃ. </p>
	<p class="paratype22">na limpati kammakilesa tādiso, jātaṃ yathā pokkharaṇīsu ambujan”ti.</p>
	<p class="paratype03">tattha <b>odātamūla</b>nti paṇḍaramūlaṃ. <b>ambuja</b>nti padumasseva vevacanaṃ. <b>agginikāsiphālima</b>nti agginikāsinā sūriyena phālitaṃ vikasitanti attho. <b>na kaddamo na</b> <b>rajo na vāri limpatī</b>ti neva kaddamo na rajo na udakaṃ limpati, na makkhetīti attho. “lippati”cceva vā pāṭho, bhummatthe vā etāni paccattavacanāni, etesu kaddamādīsu na lippati, na allīyatīti attho. <b>vohārasuci</b>nti porāṇakehi dhammikarājūhi likhāpetvā ṭhapitavinicchayavohāre suciṃ, agatigamanaṃ pahāya dhammena vinicchayakārakanti attho. <b>asāhasa</b>nti dhammikavinicchaye ṭhitattāyeva sāhasikakiriyāya virahitaṃ. <b>visuddhakammanta</b>nti teneva asāhasikaṭṭhena visuddhakammantaṃ saccavādiṃ nikkodhaṃ majjhattaṃ tulābhūtaṃ lokassa. <b>apetapāpaka</b>nti apagatapāpakammaṃ. <b>na limpati kammakilesa tādiso</b>ti taṃ rājānaṃ pāṇātipāto adinnādānaṃ kāmesumicchācāro musāvādoti ayaṃ kammakileso na allīyati. kiṃkāraṇā? <b>tādiso jātaṃ yathā pokkharaṇīsu ambujaṃ</b>. tādiso hi rājā yathā pokkharaṇīsu jātaṃ padumaṃ anupalittaṃ, evaṃ anupalitto nāma hoti.</p>
	<p class="paratype03">rājā bodhisattassa ovādaṃ sutvā tato paṭṭhāya dhammena rajjaṃ kārento dānādīni puññāni katvā saggaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, paṇḍitāmacco pana ahameva ahosin”ti. </p>
	<p class="paratype06">kukkujātakavaṇṇanā paṭhamā. </p> 
</body>
</html>