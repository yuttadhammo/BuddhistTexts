<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [509] 13. hatthipālajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>15. vīsatinipāto</h3>
	<h4>[509] 13. hatthipālajātakavaṇṇanā</h4>
	<p class="paratype03"><b>cirassaṃ vata passāmā</b>ti idaṃ satthā jetavane viharanto mahābhinikkhamanaṃ ārabbha kathesi. tadā hi satthā “na, bhikkhave, idāneva, pubbepi tathāgato mahābhinikkhamanaṃ nikkhantoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ esukārī nāma rājā ahosi. tassa purohito daharakālato paṭṭhāya piyasahāyo. te ubhopi aputtakā ahesuṃ. te ekadivasaṃ sukhasayane nisinnā mantayiṃsu “amhākaṃ issariyaṃ mahantaṃ, putto vā dhītā vā natthi, kiṃ nu kho kattabban”ti. tato rājā purohitaṃ āha — “samma, sace tava gehe putto jāyissati, mama rajjassa sāmiko bhavissati, sace mama putto jāyissati, tava gehe bhogānaṃ sāmiko bhavissatī”ti. evaṃ ubhopi aññamaññaṃ saṅkariṃsu.</p>
	<p class="paratype03">athekadivasaṃ purohito bhogagāmaṃ gantvā āgamanakāle dakkhiṇadvārena nagaraṃ pavisanto bahinagare ekaṃ bahuputtikaṃ nāma duggatitthiṃ passi. tassā satta puttā sabbeva arogā, eko pacanabhājanakapallaṃ gaṇhi, eko sayanakaṭasārakaṃ, eko purato gacchati, eko pacchato, eko aṅguliṃ gaṇhi, eko aṅke nisinno, eko khandhe. atha naṃ purohito pucchi “bhadde, imesaṃ dārakānaṃ pitā kuhin”ti? “sāmi, imesaṃ pitā nāma nibaddho natthī”ti. “evarūpe satta putte kinti katvā alatthā”ti? sā aññaṃ gahaṇaṃ apassantī nagaradvāre ṭhitaṃ nigrodharukkhaṃ dassetvā “sāmi etasmiṃ nigrodhe adhivatthāya devatāya santike patthetvā labhiṃ, etāya me puttā dinnā”ti āha. purohito “tena hi gaccha tvan”ti rathā oruyha nigrodhamūlaṃ gantvā sākhāya gahetvā cāletvā “ambho devate, tvaṃ rañño santikā kiṃ nāma na labhasi, rājā te anusaṃvaccharaṃ sahassaṃ vissajjetvā balikammaṃ karoti, tassa puttaṃ na desi, etāya duggatitthiyā tava ko upakāro kato, yenassā satta putte adāsi. sace amhākaṃ rañño puttaṃ na desi, ito taṃ sattame divase samūlaṃ chindāpetvā khaṇḍākhaṇḍikaṃ kāressāmī”ti rukkhadevataṃ tajjetvā pakkāmi. so etena niyāmeneva punadivasepīti paṭipāṭiyā cha divase kathesi. chaṭṭhe pana divase sākhāya gahetvā “rukkhadevate ajjekarattimattakameva sesaṃ, sace me rañño puttaṃ na desi, sve taṃ niṭṭhāpessāmī”ti āha.</p>
	<p class="paratype03">rukkhadevatā āvajjetvā taṃ kāraṇaṃ tathato ñatvā “ayaṃ brāhmaṇo puttaṃ alabhanto mama vimānaṃ nāsessati, kena nu kho upāyena tassa puttaṃ dātuṃ vaṭṭatī”ti catunnaṃ mahārājānaṃ santikaṃ gantvā tamatthaṃ ārocesi. te “mayaṃ tassa puttaṃ dātuṃ na sakkhissāmā”ti vadiṃsu. aṭṭhavīsatiyakkhasenāpatīnaṃ santikaṃ agamāsi, tepi tathevāhaṃsu. sakkassa devarañño santikaṃ gantvā kathesi. sopi “labhissati nu kho rājā anucchavike putte, udāhu no”ti upadhārento puññavante cattāro devaputte passi. te kira purimabhave bārāṇasiyaṃ pesakārā hutvā tena kammena laddhakaṃ pañcakoṭṭhāsaṃ katvā cattāro koṭṭhāse paribhuñjiṃsu. pañcamaṃ gahetvā ekatova dānaṃ adaṃsu. te tato cutā tāvatiṃsabhavane nibbattiṃsu, tato yāmabhavaneti evaṃ anulomapaṭilomaṃ chasu devalokesu sampattiṃ anubhavantā vicaranti. tadā pana nesaṃ tāvatiṃsabhavanato cavitvā yāmabhavanaṃ gamanavāro hoti. sakko tesaṃ santikaṃ gantvā pakkositvā “mārisā, tumhehi manussalokaṃ gantuṃ vaṭṭati, esukārīrañño aggamahesiyā kucchimhi nibbattathā”ti āha. te tassa vacanaṃ sutvā “sādhu deva, gamissāma, na panamhākaṃ rājakulenattho, purohitassa gehe nibbattitvā daharakāleyeva kāme pahāya pabbajissāmā”ti vadiṃsu. sakko “sādhū”ti tesaṃ paṭiññaṃ gahetvā āgantvā rukkhadevatāya tamatthaṃ ārocesi. sā tuṭṭhamānasā sakkaṃ vanditvā attano vimānameva gatā.</p>
	<p class="paratype03">purohitopi punadivase balavapurise sannipātāpetvā vāsipharasuādīni gāhāpetvā rukkhamūlaṃ gantvā rukkhasākhāya gahetvā “ambho devate, ajja mayhaṃ taṃ yācantassa sattamo divaso, idāni te niṭṭhānakālo”ti āha. tato rukkhadevatā mahantenānubhāvena khandhavivarato nikkhamitvā madhurasarena taṃ āmantetvā ‘brāhmaṇa, tiṭṭhatu eko putto, cattāro te putte dassāmī”ti āha. “mama puttenattho natthi, amhākaṃ rañño puttaṃ dehī”ti. “tuyhaṃyeva demī”ti. “tena hi mama dve, rañño dve dehī”ti. “rañño na demi, cattāropi tuyhameva dammi, tayā ca laddhamattāva bhavissanti, agāre pana aṭṭhatvā daharakāleyeva pabbajissantī”ti. “tvaṃ me kevalaṃ putte dehi, apabbajanakāraṇaṃ pana amhākaṃ bhāro”ti. sā tassa puttavaraṃ datvā attano bhavanaṃ pāvisi. tato paṭṭhāya devatāya sakkāro mahā ahosi.</p>
	<p class="paratype03">jeṭṭhakadevaputto cavitvā purohitassa brāhmaṇiyā kucchimhi nibbatti. tassa nāmaggahaṇadivase “hatthipālo”ti nāmaṃ katvā apabbajanatthāya hatthigopake paṭicchāpesuṃ. so tesaṃ santike vaḍḍhati. tassa padasā gamanakāle dutiyo cavitvā assā kucchimhi nibbatti, tassapi jātakāle “assapālo”ti nāmaṃ kariṃsu. so assagopakānaṃ santike vaḍḍhati. tatiyassa jātakāle “gopālo”ti nāmaṃ kariṃsu. so gopālehi saddhiṃ vaḍḍhati. catutthassa jātakāle “ajapālo”ti nāmaṃ kariṃsu. so ajapālehi saddhiṃ vaḍḍhati. te vuḍḍhimanvāya sobhaggappattā ahesuṃ.</p>
	<p class="paratype03">atha nesaṃ pabbajitabhayena rañño vijitā pabbajite nīhariṃsu. sakalakāsiraṭṭhe ekapabbajitopi nāhosi. te kumārā atipharusā ahesuṃ, yāya disāya gacchanti, tāya āhariyamānaṃ paṇṇākāraṃ vilumpanti. hatthipālassa soḷasavassakāle kāyasampattiṃ disvā rājā ca purohito ca “kumārā mahallakā jātā, chattussāpanasamayo, tesaṃ kiṃ nu kho kātabban”ti mantetvā “ete abhisittakālato paṭṭhāya atissarā bhavissanti, tato tato pabbajitā āgamissanti, te disvā pabbajissanti, etesaṃ pabbajitakāle janapado ulloḷo bhavissati, vīmaṃsissāma tāva ne, pacchā abhisiñcissāmā”ti cintetvā ubhopi isivesaṃ gahetvā bhikkhaṃ carantā hatthipālassa kumārassa nivesanadvāraṃ agamaṃsu. kumāro te disvāva tuṭṭho pasanno upasaṅkamitvā vanditvā tisso gāthā abhāsi — </p>
	<p class="paratype40">337<b>.</b> </p>
	<p class="paratype21">“cirassaṃ vata passāma, brāhmaṇaṃ devavaṇṇinaṃ. </p>
	<p class="paratype22">mahājaṭaṃ khāridharaṃ, paṅkadantaṃ rajassiraṃ. </p>
	<p class="paratype40">338<b>.</b> </p>
	<p class="paratype21">“cirassaṃ vata passāma, isiṃ dhammaguṇe rataṃ. </p>
	<p class="paratype22">kāsāyavatthavasanaṃ, vākacīraṃ paṭicchadaṃ. </p>
	<p class="paratype40">339<b>.</b> </p>
	<p class="paratype21">“āsanaṃ udakaṃ pajjaṃ, paṭigaṇhātu no bhavaṃ. </p>
	<p class="paratype22">agghe bhavantaṃ pucchāma, agghaṃ kurutu no bhavan”ti.</p>
	<p class="paratype03">tattha <b>brāhmaṇa</b>nti bāhitapāpabrāhmaṇaṃ. <b>devavaṇṇina</b>nti seṭṭhavaṇṇinaṃ ghoratapaṃ paramatikkhindriyaṃ pabbajitabhāvaṃ upagatanti attho. <b>khāridhara</b>nti khāribhāradharaṃ. <b>isi</b>nti sīlakkhandhādayo pariyesitvā ṭhitaṃ. <b>dhammaguṇe rata</b>nti sucaritakoṭṭhāse abhirataṃ. <b>“āsana”</b>nti idaṃ tesaṃ nisīdanatthāya āsanaṃ paññapetvā gandhodakañca pādabbhañjanañca upanetvā āha. <b>agghe</b>ti ime sabbepi āsanādayo agghe bhavantaṃ pucchāma. <b>kurutu no</b>ti ime no agghe bhavaṃ paṭiggaṇhatūti.</p>
	<p class="paratype03">evaṃ so tesu ekekaṃ vārenāha. atha naṃ purohito āha — “tāta hatthipāla tvaṃ amhe ‘ke ime’ti maññamāno evaṃ kathesī”ti. “hemavantakā isayo”ti. “na mayaṃ, tāta, isayo, esa rājā esukārī, ahaṃ te pitā parohito”ti. “atha kasmā isivesaṃ gaṇhitthā”ti? “tava vīmaṃsanatthāyā”ti. “mama kiṃ vīmaṃsathā”ti? “sace amhe disvā na pabbajissasi, atha taṃ rajje abhisiñcituṃ āgatāmhā”ti. “tāta na me rajjenattho, pabbajissāmahanti. atha naṃ pitā “tāta hatthipāla, nāyaṃ kālo pabbajjāyā”ti vatvā yathājjhāsayaṃ anusāsanto catutthagāthamāha — </p>
	<p class="paratype40">340<b>.</b> </p>
	<p class="paratype21">“adhicca vede pariyesa vittaṃ, putte gehe tāta patiṭṭhapetvā. </p>
	<p class="paratype22">gandhe rase paccanubhuyya sabbaṃ, araññaṃ sādhu muni so pasattho”ti.</p>
	<p class="paratype03">tattha <b>adhiccā</b>ti sajjhāyitvā. <b>putte</b>ti chattaṃ ussāpetvā nāṭake vārena upaṭṭhāpetvā puttadhītāhi vaḍḍhitvā te putte gehe patiṭṭhāpetvāti attho. <b>sabba</b>nti ete ca gandharase sesañca sabbaṃ vatthukāmaṃ anubhavitvā. <b>araññaṃ sādhu muni so pasattho</b>ti pacchā mahallakakāle pabbajitassa araññaṃ sādhu laddhakaṃ hoti. yo evarūpe kāle pabbajati, so muni buddhādīhi ariyehi pasatthoti vadati.</p>
	<p class="paratype03">tato hatthipālo gāthamāha — </p>
	<p class="paratype40">341<b>.</b> </p>
	<p class="paratype21">“vedā na saccā na ca vittalābho, na puttalābhena jaraṃ vihanti. </p>
	<p class="paratype22">gandhe rase muccanamāhu santo, sakammunā hoti phalūpapattī”ti.</p>
	<p class="paratype03">tattha <b>na saccā</b>ti yaṃ saggañca maggañca vadanti, na taṃ sādhenti, tucchā nissārā nipphalā. <b>na ca vittalābho</b>ti dhanalābhopi pañcasādhāraṇattā sabbo ekasabhāvo na hoti. <b>jara</b>nti tāta, jaraṃ vā byādhimaraṇaṃ vā na koci puttalābhena paṭibāhituṃ samattho nāma atthi. dukkhamūlā hete upadhayo. <b>gandhe rase</b>ti gandhe ca rase ca sesesu ārammaṇesu ca muccanaṃ muttimeva buddhādayo paṇḍitā kathenti. <b>sakammunā</b>ti attanā katakammeneva sattānaṃ phalūpapatti phalanipphatti hoti. kammassakā hi, tāta, sattāti.</p>
	<p class="paratype03">kumārassa vacanaṃ sutvā rājā gāthamāha — </p>
	<p class="paratype40">342<b>.</b> </p>
	<p class="paratype21">“addhā hi saccaṃ vacanaṃ tavetaṃ, sakammunā hoti phalūpapatti. </p>
	<p class="paratype22">jiṇṇā ca mātāpitaro tavīme, passeyyuṃ taṃ vassasataṃ arogan”ti.</p>
	<p class="paratype03">tattha <b>vassasataṃ aroga</b>nti ete vassasataṃ arogaṃ taṃ passeyyuṃ, tvampi vassasataṃ jīvanto mātāpitaro posassūti vadati.</p>
	<p class="paratype03">taṃ sutvā kumāro “deva, tvaṃ kiṃ nāmetaṃ vadasī”ti vatvā dve gāthā abhāsi — </p>
	<p class="paratype40">343<b>.</b> </p>
	<p class="paratype21">“yassassa sakkhī maraṇena rāja, jarāya mettī naravīraseṭṭha. </p>
	<p class="paratype22">yo cāpi jaññā na marissaṃ kadāci, passeyyuṃ taṃ vassasataṃ arogaṃ. </p>
	<p class="paratype40">344<b>.</b> </p>
	<p class="paratype21">“yathāpi nāvaṃ puriso dakamhi, ereti ce naṃ upaneti tīraṃ. </p>
	<p class="paratype22">evampi byādhī satataṃ jarā ca, upaneti maccaṃ vasamantakassā”ti.</p>
	<p class="paratype03">tattha <b>sakkhī</b>ti mittadhammo. <b>maraṇenā</b>ti datto mato mitto matoti sammutimaraṇena. <b>jarāyā</b>ti pākaṭajarāya vā saddhiṃ yassa mettī bhaveyya, yassetaṃ maraṇañca jarā ca mittabhāvena nāgaccheyyāti attho. <b>ereti ce na</b>nti mahārāja, yathā nāma puriso nadītitthe udakamhi nāvaṃ ṭhapetvā paratīragāmiṃ janaṃ āropetvā sace arittena uppīḷento phiyena kaḍḍhanto cāleti ghaṭṭeti, atha naṃ paratīraṃ neti. evaṃ byādhi jarā ca niccaṃ antakassa maccuno vasaṃ upanetiyevāti.</p>
	<p class="paratype03">evaṃ imesaṃ sattānaṃ jīvitasaṅkhārassa parittabhāvaṃ dassetvā “mahārāja, tumhe tiṭṭhatha, tumhehi saddhiṃ kathayantameva maṃ byādhijarāmaraṇāni upagacchanti, appamattā hothā”ti ovādaṃ datvā rājānañca pitarañca vanditvā attano paricārake gahetvā bārāṇasiyaṃ rajjaṃ pahāya “pabbajissāmī”ti nagarato nikkhami. “pabbajjā nāmesā sobhanā bhavissatī”ti hatthipālakumārena saddhiṃ mahājano nikkhami. yojanikā parisā ahosi. so tāya parisāya saddhiṃ gaṅgāya tīraṃ patvā gaṅgāya udakaṃ oloketvā kasiṇaparikammaṃ katvā jhānāni nibbattetvā cintesi “ayaṃ samāgamo mahā bhavissati, mama tayo kaniṭṭhabhātaro mātāpitaro rājā devīti sabbe saparisā pabbajissanti, bārāṇasī suññā bhavissati, yāva etesaṃ āgamanā idheva bhavissāmī”ti. so tattheva mahājanassa ovādaṃ dento nisīdi.</p>
	<p class="paratype03">punadivase rājā ca purohito ca cintayiṃsu “hatthipālakumāro tāva ‘rajjaṃ pahāya mahājanaṃ ādāya pabbajissāmī’ti gantvā gaṅgātīre nisinno, assapālaṃ vīmaṃsitvā abhisiñcissāmā”ti. te isiveseneva tassapi gehadvāraṃ agamaṃsu. sopi te disvā pasannamānaso upasaṅkamitvā “cirassaṃ vata passāmā”tiādīni vadanto tatheva paṭipajji. tepi taṃ tatheva vatvā attano āgatakāraṇaṃ kathayiṃsu. so “mama bhātike hatthipālakumāre sante kathaṃ paṭhamataraṃ mayhameva setacchattaṃ pāpuṇātī”ti pucchitvā “tāta, bhātā, te ‘na mayhaṃ rajjenattho, pabbajissāmī’ti vatvā nikkhanto”ti vutte “kahaṃ paneso idānī”ti vatvā “gaṅgātīre nisinno”ti vutte “tāta, mama bhātarā chaḍḍitakheḷena kammaṃ natthi, bālā hi parittakapaññā sattā etaṃ kilesaṃ jahituṃ na sakkonti, ahaṃ pana jahissāmī”ti rañño ca pitu ca dhammaṃ desento dve gāthā abhāsi — </p>
	<p class="paratype40">345<b>.</b> </p>
	<p class="paratype21">“paṅko ca kāmā palipo ca kāmā, manoharā duttarā maccudheyyā. </p>
	<p class="paratype22">etasmiṃ paṅke palipe byasannā, hīnattarūpā na taranti pāraṃ. </p>
	<p class="paratype40">346<b>.</b> </p>
	<p class="paratype21">“ayaṃ pure luddamakāsi kammaṃ, svāyaṃ gahīto na hi mokkhito me. </p>
	<p class="paratype22">orundhiyā naṃ parirakkhissāmi, māyaṃ puna luddamakāsi kamman”ti.</p>
	<p class="paratype03">tattha <b>paṅko</b>ti yo koci kaddamo. <b>palipo</b>ti sukhumavālukamisso saṇhakaddamo. tattha kāmā laggāpanavasena paṅko nāma, osīdāpanavasena palipo nāmāti vuttā. <b>duttarā</b>ti duratikkamā. <b>maccudheyyā</b>ti maccuno adhiṭṭhānā. etesu hi laggā ceva anupaviṭṭhā ca sattā uttarituṃ asakkontā dukkhakkhandhapariyāye vuttappakāraṃ dukkhañceva maraṇañca pāpuṇanti. tenāha — <b>“etasmiṃ paṅke palipe byasannā hīnattarūpā na taranti pāra”</b>nti. tattha <b>byasannā</b>ti sannā. “visannā”tipi pāṭho, ayamevattho. <b>hīnattarūpā</b>ti hīnacittasabhāvā. <b>na taranti pāra</b>nti nibbānapāraṃ gantuṃ na sakkonti.</p>
	<p class="paratype03"><b>aya</b>nti mahārāja, ayaṃ mamattabhāvo pubbe assagopakehi saddhiṃ vaḍḍhanto mahājanassa vilumpanaviheṭhanādivasena bahuṃ luddaṃ sāhasikakammaṃ akāsi. <b>svāyaṃ gahīto</b>ti so ayaṃ tassa kammassa vipāko mayā gahito. <b>na hi mokkhito me</b>ti saṃsāravaṭṭe sati na hi mokkho ito akusalaphalato mama atthi. <b>orundhiyā naṃ parirakkhissāmī</b>ti idāni naṃ kāyavacīmanodvārāni pidahanto orundhitvā parirakkhissāmi. kiṃkāraṇā? <b>māyaṃ puna luddamakāsi kammaṃ</b>. ahañhi ito paṭṭhāya pāpaṃ akatvā kalyāṇameva karissāmi.</p>
	<p class="paratype03">evaṃ assapālakumāro dvīhi gāthāhi dhammaṃ desetvā “tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī”ti ovādaṃ datvā yojanikaṃ parisaṃ gahetvā nikkhamitvā hatthipālakumārasseva santikaṃ gato. so tassa ākāse nisīditvā dhammaṃ desetvā “bhātika, ayaṃ samāgamo mahā bhavissati, idheva tāva homā”ti āha. itaropi “sādhū”ti sampaṭicchi. punadivase rājā ca purohito ca tenevupāyena gopālakumārassa nivesanaṃ gantvā tenapi tatheva paṭinanditvā attano āgamanakāraṇaṃ ācikkhiṃsu. sopi assapālakumāro viya paṭikkhipitvā “ahaṃ cirato paṭṭhāya pabbajitukāmo vane naṭṭhagoṇaṃ viya pabbajjaṃ upadhārento vicarāmi, tena me naṭṭhagoṇassa padaṃ viya bhātikānaṃ gatamaggo diṭṭho, svāhaṃ teneva maggena gamissāmī”ti vatvā gāthamāha — </p>
	<p class="paratype40">347<b>.</b> </p>
	<p class="paratype21">“gavaṃva naṭṭhaṃ puriso yathā vane, anvesatī rāja apassamāno. </p>
	<p class="paratype22">evaṃ naṭṭho esukārī mamattho, sohaṃ kathaṃ na gaveseyyaṃ rājā”ti.</p>
	<p class="paratype03">tattha <b>esukārī</b>ti rājānaṃ ālapati. <b>mamattho</b>ti vane goṇo viya mama pabbajjāsaṅkhāto attho naṭṭho. <b>soha</b>nti so ahaṃ ajja pabbajitānaṃ maggaṃ disvā kathaṃ pabbajjaṃ na gaveseyyaṃ, mama bhātikānaṃ gatamaggameva gamissāmi narindāti.</p>
	<p class="paratype03">atha naṃ “tāta gopāla, ekāhaṃ dvīhaṃ āgamehi, amhe samassāsetvā pacchā pabbajissasī”ti vadiṃsu. so “mahārāja, ajja kattabbakammaṃ ‘sve karissāmī’ti na vattabbaṃ, kalyāṇakammaṃ nāma ajjeva kattabban”ti vatvā itaraṃ gāthamāha — </p>
	<p class="paratype40">348<b>.</b> </p>
	<p class="paratype21">“hiyyoti hiyyati poso, pareti parihāyati. </p>
	<p class="paratype22">anāgataṃ netamatthīti ñatvā, uppannachandaṃ ko panudeyya dhīro”ti.</p>
	<p class="paratype03">tattha <b>hiyyo</b>ti sveti attho. <b>pare</b>ti punadivase. idaṃ vuttaṃ hoti — “yo mahārāja, ajja kattabbaṃ kammaṃ ‘sve’ti, sve kattabbaṃ kammaṃ ‘pare’ti vatvā na karoti, so tato parihāyati, na taṃ kammaṃ kātuṃ sakkotī”ti. evaṃ gopālo <b>bhaddekarattasuttaṃ</b> (ma. ni. 3.272 ādayo) nāma kathesi. svāyamattho bhaddekarattasuttena kathetabbo. <b>anāgataṃ netamatthī</b>ti yaṃ anāgataṃ, taṃ “netaṃ atthī”ti ñatvā uppannaṃ kusalacchandaṃ ko paṇḍito panudeyya hareyya.</p>
	<p class="paratype03">evaṃ gopālakumāro dvīhi gāthāhi dhammaṃ desetvā “tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī”ti yojanikaṃ parisaṃ gahetvā nikkhamitvā dvinnaṃ bhātikānaṃ santikaṃ gato. hatthipālo tassapi dhammaṃ desesi. punadivase rājā ca purohito ca tenevupāyena ajapālakumārassa nivesanaṃ gantvā tenapi tatheva paṭinanditvā attano āgamanakāraṇaṃ ācikkhitvā “chattaṃ te ussāpessāmā”ti vadiṃsu. kumāro āha — “mayhaṃ bhātikā kuhin”ti? te “amhākaṃ rajjenattho natthī”ti setacchattaṃ pahāya tiyojanikaṃ parisaṃ gahetvā nikkhamitvā gaṅgātīre nisinnāti. nāhaṃ mama bhātikehi chaḍḍitakheḷaṃ sīsenādāya vicarissāmi, ahampi pabbajissāmīti. tāta, tvaṃ tāva daharo, amhākaṃ hatthabhāro, vayappattakāle pabbajissasīti. atha ne kumāro “kiṃ tumhe kathetha, nanu ime sattā daharakālepi mahallakakālepi marantiyeva, ‘ayaṃ daharakāle marissati, ayaṃ mahallakakāle’ti kassaci hatthe vā pāde vā nimittaṃ natthi, ahaṃ mama maraṇakālaṃ na jānāmi, tasmā idāneva pabbajissāmī”ti vatvā dve gāthā abhāsi — </p>
	<p class="paratype40">349<b>.</b> </p>
	<p class="paratype21">“passāmi vohaṃ daharaṃ kumāriṃ, mattūpamaṃ ketakapupphanettaṃ. </p>
	<p class="paratype22">abhuttabhoge paṭhame vayasmiṃ, ādāya maccu vajate kumāriṃ. </p>
	<p class="paratype40">350<b>.</b> </p>
	<p class="paratype21">“yuvā sujāto sumukho sudassano, sāmo kusumbhaparikiṇṇamassu. </p>
	<p class="paratype22">hitvāna kāme paṭikacca gehaṃ, anujāna maṃ pabbajissāmi devā”ti.</p>
	<p class="paratype03">tattha <b>vo</b>ti nipātamattaṃ, passāmiccevāti attho. <b>mattūpama</b>nti hāsabhāsavilāsehi mattaṃ viya carantiṃ. <b>ketakapupphanetta</b>nti ketakapupphapattaṃ viya puthulāyatanettaṃ. <b>abhuttabhoge</b>ti evaṃ uttamarūpadharaṃ kumāriṃ paṭhamavaye vattamānaṃ abhuttabhogameva mātāpitūnaṃ upari mahantaṃ sokaṃ pātetvā maccu gahetvāva gacchati. <b>sujāto</b>ti susaṇṭhito. <b>sumukho</b>ti kañcanādāsapuṇṇacandasadisamukho. <b>sudassano</b>ti uttamarūpadhāritāya sampannadassano. <b>sāmo</b>ti suvaṇṇasāmo. <b>kusumbhaparikiṇṇamassū</b>ti sannisinnaṭṭhena sukhumaṭṭhena ca taruṇakusumbhakesarasadisaparikiṇṇamassu. iminā evarūpopi kumāro maccuvasaṃ gacchati. tathāvidhampi hi sineruṃ uppātento viya nikkaruṇo maccu ādāya gacchatīti dasseti. <b>hitvāna kāme paṭikacca gehaṃ, anujāna maṃ pabbajissāmi devā</b>ti deva, puttadārabandhanasmiñhi uppanne taṃ bandhanaṃ ducchedanīyaṃ hoti, tenāhaṃ puretaraññeva kāme ca gehañca hitvā idāneva pabbajissāmi, anujāna, manti.</p>
	<p class="paratype03">evañca pana vatvā “tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī”ti te ubhopi vanditvā yojanikaṃ parisaṃ gahetvā nikkhamitvā gaṅgātīrameva agamāsi. hatthipālo tassapi ākāse nisīditvā dhammaṃ desetvā “samāgamo mahā bhavissatī”ti tattheva nisīdi. punadivase purohito pallaṅkavaramajjhagato nisīditvā cintesi “mama puttā pabbajitā, idānāhaṃ ekakova manussakhāṇuko jātomhi, ahampi pabbajissāmī”ti. so brāhmaṇiyā saddhiṃ mantento gāthamāha — </p>
	<p class="paratype40">351<b>.</b> </p>
	<p class="paratype21">“sākhāhi rukkho labhate samaññaṃ, pahīnasākhaṃ pana khāṇumāhu. </p>
	<p class="paratype22">pahīnaputtassa mamajja bhoti, vāseṭṭhi bhikkhācariyāya kālo”ti.</p>
	<p class="paratype03">tattha <b>labhate samañña</b>nti rukkhoti vohāraṃ labhati. <b>vāseṭṭhī</b>ti brāhmaṇiṃ ālapati. <b>bhikkhācariyāyā</b>ti mayhampi pabbajjāya kālo, puttānaṃ santikameva gamissāmīti.</p>
	<p class="paratype03">so evaṃ vatvā brāhmaṇe pakkosāpesi, saṭṭhi brāhmaṇasahassāni sannipatiṃsu. atha ne āha — “tumhe kiṃ karissathā”ti tumhe pana ācariyāti. “ahaṃ mama puttassa santike pabbajissāmī”ti. “na tumhākameva nirayo uṇho, mayampi pabbajissāmā”ti. so asītikoṭidhanaṃ brāhmaṇiyā niyyādetvā yojanikaṃ brāhmaṇaparisaṃ ādāya nikkhamitvā puttānaṃ santikaññeva gato. hatthipālo tāyapi parisāya ākāse ṭhatvā dhammaṃ desesi. punadivase brāhmaṇī cintesi “mama cattāro puttā setacchattaṃ pahāya ‘pabbajissāmā’ti gatā, brāhmaṇopi purohitaṭṭhānena saddhiṃ asītikoṭidhanaṃ chaḍḍetvā puttānaññeva santikaṃ gato, ahameva ekā kiṃ karissāmi, puttānaṃ gatamaggeneva gamissāmī”ti. sā atītaṃ udāharaṇaṃ āharantī udānagāthamāha — </p>
	<p class="paratype40">352<b>.</b> </p>
	<p class="paratype21">“aghasmi koñcāva yathā himaccaye, katāni jālāni padāliya haṃsā. </p>
	<p class="paratype22">gacchanti puttā ca patī ca mayhaṃ, sāhaṃ kathaṃ nānuvaje pajānan”ti.</p>
	<p class="paratype03">tattha <b>aghasmi koñcāva yathā</b>ti yatheva ākāse koñcasakuṇā asajjamānā gacchanti. <b>himaccaye</b>ti vassānaccaye. <b>katāni jālāni padāliya haṃsā</b>ti atīte kira channavutisahassā suvaṇṇahaṃsāvassārattapahonakaṃ sāliṃ kañcanaguhāyaṃ nikkhipitvā vassabhayena bahi anikkhamitvā catumāsaṃ tattha vasanti. atha nesaṃ uṇṇanābhi nāma makkaṭako guhādvāre jālaṃ bandhati. haṃsā dvinnaṃ taruṇahaṃsānaṃ dviguṇaṃ vaṭṭaṃ denti. te thāmasampannatāya taṃ jālaṃ chinditvā purato gacchanti, sesā tesaṃ gatamaggena gacchanti. sā tamatthaṃ pakāsentī evamāha. idaṃ vuttaṃ hoti — yatheva ākāse koñcasakuṇā asajjamānā gacchanti, tathā himaccaye vassānātikkame dve taruṇahaṃsā katāni jālāni padāletvā gacchanti, atha nesaṃ gatamaggena itare haṃsā. idāni pana mama puttā taruṇahaṃsā jālaṃ viya kāmajālaṃ chinditvā gatā, mayāpi tesaṃ gatamaggena gantabbanti iminādhippāyena <b>“gacchanti puttā ca patī ca mayhaṃ, sāhaṃ kathaṃ nānuvaje pajāna”</b>nti āha.</p>
	<p class="paratype03">iti sā “kathaṃ ahaṃ evaṃ pajānantī na pabbajissāmi, pabbajissāmi yevā”ti sanniṭṭhānaṃ katvā brāhmaṇiyo pakkosāpetvā evamāha “tumhe kiṃ karissathā”ti? “tumhe pana ayye”ti. “ahaṃ pabbajissāmī”ti. “mayampi pabbajissāmā”ti. sā taṃ vibhavaṃ chaḍḍetvā yojanikaṃ parisaṃ gahetvā puttānaṃ santikameva gatā. hatthipālo tāyapi parisāya ākāse nisīditvā dhammaṃ desesi. punadivase rājā “kuhiṃ purohito”ti pucchi. “deva, purohito ca brāhmaṇī ca sabbaṃ dhanaṃ chaḍḍetvā dviyojanikaṃ parisaṃ gahetvā puttānaṃ santikaṃ gatā”ti. rājā “asāmikaṃ dhanaṃ amhākaṃ pāpuṇātī”ti tassa gehato dhanaṃ āharāpesi. athassa aggamahesī “rājā kiṃ karotī”ti pucchitvā “purohitassa gehato dhanaṃ āharāpetī”ti vutte “purohito kuhin”ti vatvā “sapajāpatiko pabbajjatthāya nikkhanto”ti sutvā “ayaṃ rājā brāhmaṇena ca brāhmaṇiyā ca catūhi puttehi ca jahitaṃ ukkāraṃ mohena mūḷho attano gharaṃ āharāpeti, upamāya naṃ bodhessāmī”ti sūnato maṃsaṃ āharāpetvā rājaṅgaṇe rāsiṃ kāretvā ujumaggaṃ vissajjetvā jālaṃ parikkhipāpesi. gijjhā dūratova disvā tassatthāya otariṃsu. tattha sappaññā jālaṃ pasāritaṃ ñatvā atibhārikā hutvā “ujukaṃ uppatituṃ na sakkhissāmā”ti attanā khāditamaṃsaṃ chaḍḍetvā vamitvā jālaṃ anallīyitvā ujukameva uppatitvā gamiṃsu. andhabālā pana tehi chaḍḍitaṃ vamitaṃ khāditvā bhāriyā hutvā ujukaṃ uppatituṃ asakkontā āgantvā jāle bajjhiṃsu. athekaṃ gijjhaṃ ānetvā deviyā dassayiṃsu. sā taṃ ādāya rañño santikaṃ gantvā “etha tāva, mahārāja, rājaṅgaṇe ekaṃ kiriyaṃ passissāmā”ti sīhapañjaraṃ vivaritvā “ime gijjhe olokehi mahārājā”ti vatvā dve gāthā abhāsi — </p>
	<p class="paratype40">353<b>.</b> </p>
	<p class="paratype21">“ete bhutvā vamitvā ca, pakkamanti vihaṅgamā. </p>
	<p class="paratype22">ye ca bhutvā na vamiṃsu, te me hatthattamāgatā. </p>
	<p class="paratype40">354<b>.</b> </p>
	<p class="paratype21">“avamī brāhmaṇo kāme, so tvaṃ paccāvamissasi. </p>
	<p class="paratype22">vantādo puriso rāja, na so hoti pasaṃsiyo”ti.</p>
	<p class="paratype03">tattha <b>bhutvā vamitvā cā</b>ti maṃsaṃ khāditvā vamitvā ca. <b>paccāvamissasī</b>ti paṭibhuñjissasi. <b>vantādo</b>ti parassa vamitakhādako. <b>na pasaṃsiyo</b>ti so taṇhāvasiko bālo buddhādīhi paṇḍitehi pasaṃsitabbo na hoti.</p>
	<p class="paratype03">taṃ sutvā rājā vippaṭisārī ahosi, tayo bhavā ādittā viya upaṭṭhahiṃsu. so “ajjeva rajjaṃ pahāya mama pabbajituṃ vaṭṭatī”ti uppannasaṃvego deviyā thutiṃ karonto gāthamāha — </p>
	<p class="paratype40">355<b>.</b> </p>
	<p class="paratype21">“paṅke ca posaṃ palipe byasannaṃ, balī yathā dubbalamuddhareyya. </p>
	<p class="paratype22">evampi maṃ tvaṃ udatāri bhoti, pañcāli gāthāhi subhāsitāhī”ti.</p>
	<p class="paratype03">tattha <b>byasanna</b>nti nimuggaṃ, “visannan”tipi pāṭho. <b>uddhareyyā</b>ti kesesu vā hatthesu vā gahetvā ukkhipitvā thale ṭhapeyya. <b>udatārī</b>ti kāmapaṅkato uttārayi. “udatāsī”tipi pāṭho, ayamevattho. “uddhaṭāsī”tipi pāṭho, uddharīti attho. <b>pañcālī</b>ti pañcālarājadhīte.</p>
	<p class="paratype03">evañca pana vatvā taṅkhaṇaññeva pabbajitukāmo hutvā amacce pakkosāpetvā āha — “tumhe kiṃ karissathā”ti tumhe pana, devāti? “ahaṃ hatthipālassa santike pabbajissāmī”ti. “mayampi pabbajissāma, devā”ti. rājā dvādasayojanike bārāṇasinagare rajjaṃ chaḍḍetvā “atthikā setacchattaṃ ussāpentū”ti amaccaparivuto tiyojanikaṃ parisaṃ gahetvā kumārasseva santikaṃ gato. hatthipālo tassāpi parisāya ākāse nisinno dhammaṃ desesi. satthā rañño pabbajitabhāvaṃ pakāsento gāthamāha — </p>
	<p class="paratype40">356<b>.</b> </p>
	<p class="paratype21">“idaṃ vatvā mahārājā, esukārī disampati. </p>
	<p class="paratype22">raṭṭhaṃ hitvāna pabbaji, nāgo chetvāva bandhanan”ti.</p>
	<p class="paratype03">punadivase nagare ohīnajano sannipatitvā rājadvāraṃ gantvā deviyā ārocetvā nivesanaṃ pavisitvā deviṃ vanditvā ekamantaṃ ṭhito gāthamāha. </p>
	<p class="paratype40">357<b>.</b> </p>
	<p class="paratype21">“rājā ca pabbajjamarocayittha, raṭṭhaṃ pahāya naravīraseṭṭho. </p>
	<p class="paratype22">tuvampi no hohi yatheva rājā, amhehi guttā anusāsa rajjan”ti.</p>
	<p class="paratype03">tattha <b>anusāsā</b>ti amhehi guttā hutvā dhammena rajjaṃ kārehi.</p>
	<p class="paratype03">sā mahājanassa kathaṃ sutvā sesagāthā abhāsi — </p>
	<p class="paratype40">358<b>.</b> </p>
	<p class="paratype21">“rājā ca pabbajjamarocayittha, raṭṭhaṃ pahāya naravīraseṭṭho. </p>
	<p class="paratype22">ahampi ekā carissāmi loke, hitvāna kāmāni manoramāni. </p>
	<p class="paratype40">359<b>.</b> </p>
	<p class="paratype21">“rājā ca pabbajjamarocayittha, raṭṭhaṃ pahāya naravīraseṭṭho. </p>
	<p class="paratype22">ahampi ekā carissāmi loke, hitvāna kāmāni yathodhikāni. </p>
	<p class="paratype40">360<b>.</b> </p>
	<p class="paratype21">“accenti kālā tarayanti rattiyo, vayoguṇā anupubbaṃ jahanti. </p>
	<p class="paratype22">ahampi ekā carissāmi loke, hitvāna kāmāni manoramāni. </p>
	<p class="paratype40">361<b>.</b> </p>
	<p class="paratype21">“accenti kālā tarayanti rattiyo, vayoguṇā anupubbaṃ jahanti. </p>
	<p class="paratype22">ahampi ekā carissāmi loke, hitvāna kāmāni yathodhikāni. </p>
	<p class="paratype40">362<b>.</b> </p>
	<p class="paratype21">“accenti kālā tarayanti rattiyo, vayoguṇā anupubbaṃ jahanti. </p>
	<p class="paratype22">ahampi ekā carissāmi loke, sītibhūtā sabbamaticca saṅgan”ti.</p>
	<p class="paratype03">tattha <b>ekā</b>ti puttadhītukilesasambādhehi muccitvā imasmiṃ loke ekikāva carissāmi. <b>kāmānī</b>ti rūpādayo kāmaguṇe. <b>yatodhikānī</b>ti yena yena odhinā ṭhitāni, tena tena ṭhitāneva jahissāmi, na kiñci āmasissāmīti attho. <b>accenti kālā</b>ti pubbaṇhādayo kālā atikkamanti. <b>tarayantī</b>ti atucchā hutvā āyusaṅkhāraṃ khepayamānā khādayamānā gacchanti. <b>vayoguṇā</b>ti paṭhamavayādayo tayo, mandadasakādayo vā dasa koṭṭhāsā. <b>anupubbaṃ jahantī</b>ti uparūparikoṭṭhāsaṃ appatvā tattha tattheva nirujjhanti. <b>sītibhūtā</b>ti uṇhakārake uṇhasabhāve kilese pahāya sītalā hutvā. <b>sabbamaticca saṅga</b>nti rāgasaṅgādikaṃ sabbasaṅgaṃ atikkamitvā ekā carissāmi, hatthipālakumārassa santikaṃ gantvā pabbajissāmīti.</p>
	<p class="paratype03">iti sā imāhi gāthāhi mahājanassa dhammaṃ desetvā amaccabhariyāyo pakkosāpetvā āha — “tumhe kiṃ karissathā”ti tumhe pana ayyeti? “ahaṃ pabbajissāmī”ti. “mayampi pabbajissāmā”ti. sā “sādhū”ti rājanivesane suvaṇṇakoṭṭhāgārādīni vivarāpetvā “asukaṭṭhāne ca asukaṭṭhāne ca mahānidhi nidahitan”ti suvaṇṇapaṭṭe likhāpetvā “dinnaññeva, atthikā harantū”ti vatvā suvaṇṇapaṭṭaṃ mahātale thambhe bandhāpetvā nagare bheriṃ carāpetvā mahāsampattiṃ chaḍḍetvā nagarā nikkhami. tasmiṃ khaṇe sakalanagaraṃ saṅkhubhi. “rājā ca kira devī ca rajjaṃ pahāya ‘pabbajissāmā’ti nikkhamanti, mayaṃ idha kiṃ karissāmā”ti tato tato manussā yathāpūritāneva gehāni chaḍḍetvā putte hatthesu gahetvā nikkhamiṃsu. sabbāpaṇā pasāritaniyāmeneva ṭhitā, nivattitvā olokento nāma nāhosi. sakalanagaraṃ tucchaṃ ahosi, devīpi tiyojanikaṃ parisaṃ gahetvā tattheva gatā. hatthipālo tassāpi parisāya ākāse nisinno dhammaṃ desetvā dvādasayojanikaṃ parisaṃ gahetvā himavantābhimukho pāyāsi. “hatthipālakumāro kira dvādasayojanikaṃ bārāṇasiṃ tucchaṃ katvā ‘pabbajissāmī’ti mahājanaṃ ādāya himavantaṃ gacchati, kimaṅgaṃ pana mayan”ti sakalakāsiraṭṭhaṃ saṅkhubhi. aparabhāge parisā tiṃsayojanikā ahesuṃ, so tāya parisāya saddhiṃ himavantaṃ pāvisi.</p>
	<p class="paratype03">sakko āvajjento taṃ pavattiṃ ñatvā “hatthipālakumāro mahābhinikkhamanaṃ nikkhanto, samāgamo mahā bhavissati, vasanaṭṭhānaṃ laddhuṃ vaṭṭatī”ti vissakammaṃ āṇāpesi “gaccha, āyāmato chattiṃsayojanaṃ, vitthārato pannarasayojanaṃ assamaṃ māpetvā pabbajitaparikkhāre sampādehī”ti. so “sādhū”ti paṭissuṇitvā gaṅgātīre ramaṇīye bhūmibhāge vuttappamāṇaṃ assamapadaṃ māpetvā paṇṇasālāsu kaṭṭhattharaṇapaṇṇattharaṇāasanādīni paññapetvā sabbe pabbajitaparikkhāre māpesi. ekekissā paṇṇasālāya dvāre ekeko caṅkamo rattiṭṭhānadivāṭṭhānaparicchinno katasudhāparikammo ālambanaphalako, tesu tesu ṭhānesu nānāvaṇṇasurabhikusumasañchannā pupphagacchā, ekekassa caṅkamassa koṭiyaṃ ekeko udakabharito kūpo, tassa santike ekeko phalarukkho, so ekova sabbaphalāni phalati. idaṃ sabbaṃ devatānubhāvena ahosi. vissakammo assamapadaṃ māpetvā paṇṇasālāsu pabbajitaparikkhāre ṭhapetvā “ye keci pabbajitukāmā ime parikkhāre gaṇhantū”ti jātihiṅgulakena bhittiyā akkharāni likhitvā attano ānubhāvena bheravasadde migapakkhī duddasike amanusse ca paṭikkamāpetvā sakaṭṭhānameva gato.</p>
	<p class="paratype03">hatthipālakumāro ekapadikamaggena sakkadattiyaṃ assamaṃ pavisitvā akkharāni disvā “sakkena mama mahābhinikkhamanaṃ nikkhantabhāvo ñāto bhavissatī”ti dvāraṃ vivaritvā paṇṇasālaṃ pavisitvā isipabbajjaliṅgaṃ gahetvā nikkhamitvā caṅkamaṃ otaritvā katipaye vāre aparāparaṃ caṅkamitvā sesajanakāyaṃ pabbājetvā assamapadaṃ vicārento taruṇaputtānaṃ itthīnaṃ majjhaṭṭhāne paṇṇasālaṃ adāsi. tato anantaraṃ mahallakitthīnaṃ, tato anantaraṃ majjhimitthīnaṃ, samantā parikkhipitvā pana purisānaṃ adāsi . atheko rājā “bārāṇasiyaṃ kira rājā natthī”ti āgantvā alaṅkatapaṭiyattaṃ nagaraṃ oloketvā rājanivesanaṃ āruyha tattha tattha ratanarāsiṃ disvā “evarūpaṃ nagaraṃ pahāya pabbajitakālato paṭṭhāya pabbajjā nāmesā uḷārā bhavissatī”ti surāsoṇḍe maggaṃ pucchitvā hatthipālassa santikaṃ pāyāsi. hatthipālo tassa vanantaraṃ āgatabhāvaṃ ñatvā paṭimaggaṃ gantvā ākāse nisinno parisāya dhammaṃ desetvā assamapadaṃ netvā sabbaparisaṃ pabbājesi. etenupāyena aññepi cha rājāno pabbajiṃsu. satta rājāno bhoge chaḍḍayiṃsu, chattiṃsayojaniko assamo nirantaro paripūri. yo kāmavitakkādīsu aññataraṃ vitakketi, mahāpuriso tassa dhammaṃ desetvā brahmavihārabhāvanañceva kasiṇabhāvanañca ācikkhati. te yebhuyyena jhānābhiññā nibbattetvā tīsu koṭṭhāsesu dve koṭṭhāsā brahmaloke nibbattiṃsu. tatiyakoṭṭhāsaṃ tidhā katvā eko koṭṭhāso brahmaloke nibbatti, eko chasu kāmasaggesu, eko isīnaṃ pāricariyaṃ katvā manussaloke tīsu kulasampattīsu nibbatti. evaṃ hatthipālassa sāsanaṃ apagatanirayatiracchānayonipettivisayāsurakāyaṃ ahosi.</p>
	<p class="paratype03">imasmiṃ tambapaṇṇidīpe pathavicālakadhammaguttatthero, kaṭakandhakāravāsī phussadevatthero, uparimaṇḍalavāsī mahāsaṅgharakkhitatthero, malayamahādevatthero, abhayagirivāsī mahādevatthero, gāmantapabbhāravāsī mahāsivatthero, kāḷavallimaṇḍapavāsī mahānāgatthero kuddālasamāgame mūgapakkhasamāgame cūḷasutasomasamāgame ayogharapaṇḍitasamāgame hatthipālasamāgame ca sabbapacchā nikkhantapurisā ahesuṃ. tenevāha bhagavā — </p>
	<p class="paratype21">“abhittharetha kalyāṇe, pāpā cittaṃ nivāraye. </p>
	<p class="paratype22">dandhañhi karoto puññaṃ, pāpasmiṃ ramate mano”ti. (dha. pa. 116).</p>
	<p class="paratype03">tasmā kalyāṇaṃ turitaturiteneva kātabbanti.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, pubbepi tathāgato mahābhinikkhamanaṃ nikkhantoyevā”ti vatvā jātakaṃ samodhānesi — “tadā esukārī rājā suddhodanamahārājā ahosi, devī mahāmāyā, purohito kassapo, brāhmaṇī bhaddakāpilānī, ajapālo anuruddho, gopālo moggallāno, assapālo sāriputto, sesaparisā buddhaparisā, hatthipālo pana ahameva ahosin”ti. </p>
	<p class="paratype06">hatthipālajātakavaṇṇanā terasamā. </p> 
</body>
</html>