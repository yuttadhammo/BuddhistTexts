<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [434] 8. cakkavākajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[434] 8. cakkavākajātakavaṇṇanā</h4>
	<p class="paratype03"><b>kāsāyavatthe</b>ti idaṃ satthā jetavane viharanto ekaṃ lolabhikkhuṃ ārabbha kathesi. so kira lolo ahosi paccayaluddho, ācariyupajjhāyavattādīni chaḍḍetvā pātova sāvatthiṃ pavisitvā visākhāya gehe anekakhādanīyaparivāraṃ yāguṃ pivitvā nānaggarasasālimaṃsodanaṃ bhuñjitvāpi tena atitto tato cūḷānāthapiṇḍikassa mahāanāthapiṇḍikassa kosalaraññoti tesaṃ tesaṃ nivesanāni sandhāya vicari. athekadivasaṃ tassa lolabhāvaṃ ārabbha dhammasabhāyaṃ kathaṃ samuṭṭhāpesuṃ. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte taṃ bhikkhuṃ pakkosāpetvā “saccaṃ kira tvaṃ bhikkhu lolo”ti pucchitvā “saccaṃ, bhante”ti vutte “bhikkhu kasmā lolosi, pubbepi tvaṃ lolabhāvena bārāṇasiyaṃ hatthikuṇapādīni khāditvā vicaranto tehi atitto tato nikkhamitvā gaṅgātīre vicaranto himavantaṃ pavaṭṭho”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente eko lolakāko bārāṇasiyaṃ hatthikuṇapādīni khāditvā vicaranto tehi atitto “gaṅgākūle macchamataṃ khādissāmī”ti gantvā tattha matamacche khādanto katipāhaṃ vasitvā himavantaṃ pavisitvā nānāphalāphalāni khādanto bahumacchakacchapaṃ mahantaṃ padumasaraṃ patvā tattha suvaṇṇavaṇṇe dve cakkavāke sevālaṃ khāditvā vasante disvā “ime ativiya vaṇṇasampannā sobhaggappattā, imesaṃ bhojanaṃ manāpaṃ bhavissati, imesaṃ bhojanaṃ pucchitvā ahampi tadeva bhuñjitvā suvaṇṇavaṇṇo bhavissāmī”ti cintetvā tesaṃ santikaṃ gantvā paṭisanthāraṃ katvā ekasmiṃ sākhapariyante nisīditvā tesaṃ pasaṃsanapaṭisaṃyuttaṃ kathaṃ kathento paṭhamaṃ gāthamāha — </p>
	<p class="paratype40">69<b>.</b> </p>
	<p class="paratype21">“kāsāyavatthe sakuṇe vadāmi, duve duve nandamane carante. </p>
	<p class="paratype22">kaṃ aṇḍajaṃ aṇḍajā mānusesu, jātiṃ pasaṃsanti tadiṅgha brūthā”ti.</p>
	<p class="paratype03">tattha <b>kāsāyavatthe</b>ti suvaṇṇavaṇṇe kāsāyavatthe viya. <b>duve duve</b>ti dve dve hutvā. <b>nandamane</b>ti tuṭṭhacitte. <b>kaṃ aṇḍajaṃ aṇḍajā mānusesu jātiṃ pasaṃsantī</b>ti ambho aṇḍajā tumhe manussesu pasaṃsantā kaṃ aṇḍajaṃ jātiṃ kataraṃ nāma aṇḍajanti vatvā pasaṃsanti, kaṃ sakuṇaṃ nāmāti vatvā tumhe manussānaṃ antare vaṇṇentīti attho. “kaṃ aṇḍajaṃ aṇḍajamānusesū”tipi pāṭho. tassattho — tumhe aṇḍajesu ca mānusesu ca kataraṃ aṇḍajanti vatvā pasaṃsantīti.</p>
	<p class="paratype03">taṃ sutvā cakkavāko dutiyaṃ gāthamāha — </p>
	<p class="paratype40">70<b>.</b> </p>
	<p class="paratype21">“amhe manussesu manussahiṃsa, anubbate cakkavāke vadanti. </p>
	<p class="paratype22">kalyāṇabhāvamhe dijesu sammatā, abhirūpā vicarāma aṇṇave”ti.</p>
	<p class="paratype03">tattha <b>manussahiṃsā</b>ti kāko manusse hiṃsati viheṭheti, tena naṃ evaṃ ālapati. <b>anubbate</b>ti aññamaññaṃ anugate sammodamāne viyasaṃvāse. <b>cakkavāke</b>ti cakkavākā nāma sā aṇḍajajātīti pasaṃsanti vaṇṇenti kathenti. <b>dijesū</b>ti yattakā pakkhino nāma, tesu mayaṃ “kalyāṇabhāvā”tipi manussesu sammatā. dutiye atthavikappe manussesu amhe “cakkavākā”tipi vadanti, dijesu pana mayaṃ “kalyāṇabhāvā”ti sammatā, “kalyāṇabhāvā”ti no dijā vadantīti attho. <b>aṇṇave</b>ti imasmiṃ ṭhāne saro “aṇṇavo”ti vutto, imasmiṃ padumasare mayameva dve janā paresaṃ ahiṃsanato abhirūpā vicarāmāti attho. imissāya pana gāthāya catutthapadaṃ “na ghāsahetūpi karoma pāpan”ti paṭhanti. tassattho — yasmā mayaṃ ghāsahetūpi pāpaṃ na karoma, tasmā “kalyāṇabhāvā”ti amhe manussesu ca dijesu ca sammatā.</p>
	<p class="paratype03">taṃ sutvā kāko tatiyaṃ gāthamāha — </p>
	<p class="paratype40">71<b>.</b> </p>
	<p class="paratype21">“kiṃ aṇṇave kāni phalāni bhuñje, maṃsaṃ kuto khādatha cakkavākā. </p>
	<p class="paratype22">kiṃ bhojanaṃ bhuñjatha vo anomā, balañca vaṇṇo ca anapparūpā”ti.</p>
	<p class="paratype03">tattha <b>ki</b>nti pucchāvasena ālapanaṃ, kiṃ bho cakkavākāti vuttaṃ hoti. <b>aṇṇave</b>ti imasmiṃ sare. <b>bhuñje</b>ti bhuñjatha, kiṃ bhuñjathāti attho <b>maṃsaṃ kuto khādathā</b>ti katarapāṇānaṃ sarīrato maṃsaṃ khādatha. <b>bhuñjatha vo</b>ti <b>vo</b>kāro nipātamattaṃ, parapadena vāssa sambandho “balañca vā vaṇṇo ca anapparūpā”ti.</p>
	<p class="paratype03">tato cakkavāko catutthaṃ gāthamāha — </p>
	<p class="paratype40">72<b>.</b> </p>
	<p class="paratype21">“na aṇṇave santi phalāni dhaṅka, maṃsaṃ kuto khādituṃ cakkavāke. </p>
	<p class="paratype22">sevālabhakkhamha apāṇabhojanā, na ghāsahetūpi karoma pāpan”ti.</p>
	<p class="paratype03">tattha <b>cakkavāke</b>ti cakkavākassa. <b>apāṇabhojanā</b>ti pāṇakarahitaudakabhojanā. amhākañhi sevālañceva udakañca bhojananti dasseti. <b>na ghāsahetū</b>ti tumhādisā viya mayaṃ ghāsahetu pāpaṃ na karomāti.</p>
	<p class="paratype03">tato kāko dve gāthā abhāsi — </p>
	<p class="paratype40">73<b>.</b> </p>
	<p class="paratype21">“na me idaṃ ruccati cakkavāka, asmiṃ bhave bhojanasannikāso. </p>
	<p class="paratype22">ahosi pubbe tato me aññathā, icceva me vimati ettha jātā. </p>
	<p class="paratype40">74<b>.</b> </p>
	<p class="paratype21">“ahampi maṃsāni phalāni bhuñje, annāni ca loṇiyateliyāni. </p>
	<p class="paratype27">rasaṃ manussesu labhāmi bhottuṃ, sūrova saṅgāmamukhaṃ vijetvā. </p>
	<p class="paratype22">na ca me tādiso vaṇṇo, cakkavāka yathā tavā”ti.</p>
	<p class="paratype03">tattha <b>ida</b>nti idaṃ tumhākaṃ bhuñjanabhojanaṃ mayhaṃ na ruccati. <b>asmiṃ bhave bhojanasannikāso</b>ti imasmiṃ bhave bhojanasannikāso yaṃ imasmiṃ cakkavākabhave bhojanaṃ, tvaṃ tena sannikāso taṃsadiso tadanurūpo ahosi, ativiya pasannasarīrosīti attho. <b>tato me aññathā</b>ti yaṃ mayhaṃ pubbe tumhe disvāva ete ettha nānāvidhāni phalāni ceva macchamaṃsañca khādanti, tena evaṃ sobhaggappattāti ahosi, idāni me tato aññathā hotīti attho. <b>icceva me</b>ti eteneva me kāraṇena ettha tumhākaṃ sarīravaṇṇe vimati jātā “kathaṃ nu kho ete evarūpaṃ lūkhabhojanaṃ bhuñjantā vaṇṇavanto jātā”ti. <b>ahampī</b>ti ahañhi, ayameva vā pāṭho . <b>bhuñje</b>ti bhuñjāmi. <b>annāni cā</b>ti bhojanāni ca. <b>loṇiyateliyānī</b>ti loṇatelayuttāni. <b>rasa</b>nti manussesu paribhogaṃ paṇītarasaṃ. <b>vijetvā</b>ti yathā sūro vīrayodho saṅgāmamukhaṃ vijetvā vilumpitvā paribhuñjati, tathā vilumpitvā paribhuñjāmīti attho. <b>yathā tavā</b>ti evaṃ paṇītaṃ bhojanaṃ bhuñjantassapi mama tādiso vaṇṇo natthi, yādiso tava vaṇṇo, tena tava vacanaṃ na saddahāmīti dīpeti.</p>
	<p class="paratype03">athassa vaṇṇasampattiyā abhāvakāraṇaṃ attano ca bhāvakāraṇaṃ kathento cakkavāko sesagāthā abhāsi — </p>
	<p class="paratype40">75<b>.</b> </p>
	<p class="paratype21">“asuddhabhakkhosi khaṇānupātī, kicchena te labbhati annapānaṃ. </p>
	<p class="paratype22">na tussasī rukkhaphalehi dhaṅka, maṃsāni vā yāni susānamajjhe. </p>
	<p class="paratype40">76<b>.</b> </p>
	<p class="paratype21">“yo sāhasena adhigamma bhoge, paribhuñjati dhaṅka khaṇānupātī. </p>
	<p class="paratype22">tato upakkosati naṃ sabhāvo, upakkuṭṭho vaṇṇabalaṃ jahāti. </p>
	<p class="paratype40">77<b>.</b> </p>
	<p class="paratype21">“appampi ce nibbutiṃ bhuñjatī yadi, asāhasena aparūpaghātī. </p>
	<p class="paratype22">balañca vaṇṇo ca tadassa hoti, na hi sabbo āhāramayena vaṇṇo”ti.</p>
	<p class="paratype03">tattha <b>asuddhabhakkhosī</b>ti tvaṃ thenetvā vañcetvā bhakkhanato asuddhabhakkho asi. <b>khaṇānupātī</b>ti pamādakkhaṇe anupatanasīlo. <b>kicchena</b> <b>te</b>ti tayā dukkhena annapānaṃ labbhati. <b>maṃsāni vā yānī</b>ti yāni vā susānamajjhe maṃsāni, tehi na tussasi. <b>tato</b>ti pacchā. <b>upakkosati naṃ sabhāvo</b>ti attāva taṃ puggalaṃ garahi. <b>upakkuṭṭho</b>ti attanāpi parehipi upakkuṭṭho garahito vippaṭisāritāya vaṇṇañca balañca jahāsi. <b>nibbutiṃ bhuñjatī yadī</b>ti yadi pana paraṃ aviheṭhetvā appakampi dhammaladdhaṃ nibbutibhojanaṃ bhuñjati. <b>tadassa hotī</b>ti tadā assa paṇḍitassa sarīre balañca vaṇṇo ca hoti. <b>āhāramayenā</b>ti nānappakārena āhāreneva. idaṃ vuttaṃ hoti — bho kāka, vaṇṇo nāmesa catusamuṭṭhāno, so na āhāramatteneva hoti, utucittakammehipi hotiyevāti.</p>
	<p class="paratype03">evaṃ cakkavāko anekapariyāyena kākaṃ garahi. kāko harāyitvā “na mayhaṃ tava vaṇṇena attho, kā kā”ti vassanto palāyi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu anāgāmiphale patiṭṭhahi. tadā kāko lolabhikkhu ahosi, cakkavākī rāhulamātā, cakkavāko pana ahameva ahosinti. </p>
	<p class="paratype06">cakkavākajātakavaṇṇanā aṭṭhamā. </p> 
</body>
</html>