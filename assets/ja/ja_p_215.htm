<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [209] 9. kukkuṭajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>6. nataṃdaḷhavaggo</h4>
	<h5>[209] 9. kukkuṭajātakavaṇṇanā</h5>
	<p class="paratype03"><b>diṭṭhā</b> <b>mayā vane rukkhā</b>ti idaṃ satthā jetavane viharanto dhammasenāpatisāriputtattherassa saddhivihārikaṃ daharabhikkhuṃ ārabbha kathesi. so kira attano sarīrassa guttikamme cheko ahosi. “sarīrassa me na sukhaṃ bhaveyyā”ti bhayena atisītaṃ accuṇhaṃ paribhogaṃ na karoti, “sītuṇhehi sarīraṃ kilameyyā”ti bhayena bahi na nikkhamati, atikilinnauttaṇḍulādīni na bhuñjati. tassa sā sarīraguttikusalatā saṅghamajjhe pākaṭā jātā. bhikkhū dhammasabhāyaṃ kathaṃ samuṭṭhāpesuṃ — “āvuso, asuko daharo kira bhikkhu sarīraguttikamme cheko”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, ayaṃ daharo idāneva sarīraguttikamme cheko, pubbepi chekova ahosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto araññāyatane rukkhadevatā ahosi. atheko sakuṇaluddako ekaṃ dīpakakukkuṭamādāya vālarajjuñca yaṭṭhiñca gahetvā araññe kukkuṭe bandhanto ekaṃ palāyitvā araññaṃ paviṭṭhaṃ porāṇakukkuṭaṃ bandhituṃ ārabhi. so vālapāse kusalatāya attānaṃ bandhituṃ na deti, uṭṭhāyuṭṭhāya nilīyati. luddako attānaṃ sākhāpallavehi paṭicchādetvā punappunaṃ yaṭṭhiñca pāsañca oḍḍeti. kukkuṭo taṃ lajjāpetukāmo mānusiṃ vācaṃ nicchāretvā paṭhamaṃ gāthamāha — </p>
	<p class="paratype40">117<b>.</b> </p>
	<p class="paratype21">“diṭṭhā mayā vane rukkhā, assakaṇṇā vibhīṭakā. </p>
	<p class="paratype22">na tāni evaṃ sakkanti, yathā tvaṃ rukkha sakkasī”ti.</p>
	<p class="paratype03">tassattho — samma luddaka, mayā imasmiṃ vane jātā bahū assakaṇṇā ca vibhīṭakā ca rukkhā diṭṭhapubbā, tāni pana rukkhāni yathā tvaṃ sakkasi saṅkamasi ito cito ca vicarasi, evaṃ na sakkanti na saṅkamanti na vicarantīti.</p>
	<p class="paratype03">evaṃ vatvā ca pana so kukkuṭo palāyitvā aññattha agamāsi. tassa palāyitvā gatakāle luddako dutiyaṃ gāthamāha — </p>
	<p class="paratype40">118<b>.</b> </p>
	<p class="paratype21">“porāṇakukkuṭo ayaṃ, bhetvā pañjaramāgato. </p>
	<p class="paratype22">kusalo vālapāsānaṃ, apakkamati bhāsatī”ti.</p>
	<p class="paratype03">tattha <b>kusalo vālapāsāna</b>nti vālamayesu pāsesu kusalo attānaṃ bandhituṃ adatvā apakkamati ceva bhāsati ca, bhāsitvā ca pana palātoti evaṃ vatvā luddako araññe caritvā yathāladdhamādāya gehameva gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā luddako devadatto ahosi, kukkuṭo kāyaguttikusalo daharabhikkhu, tassa pana kāraṇassa paccakkhakārikā rukkhadevatā pana ahameva ahosin”ti. </p>
	<p class="paratype06">kukkuṭajātakavaṇṇanā navamā. </p> 
</body>
</html>