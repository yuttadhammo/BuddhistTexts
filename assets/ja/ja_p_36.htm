<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [30] 10. munikajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>3. kuruṅgavaggo</h4>
	<h5>[30] 10. munikajātakavaṇṇanā</h5>
	<p class="paratype03"><b>mā</b> <b>munikassa pihayī</b>ti idaṃ satthā jetavane viharanto thullakumārikāpalobhanaṃ ārabbha kathesi. taṃ terasakanipāte <b>cūḷanāradakassapajātake</b> (jā. 1.13.40 ādayo) āvi bhavissati. satthā pana taṃ bhikkhuṃ “saccaṃ kira tvaṃ bhikkhu ukkaṇṭhitosī”ti pucchi. “āma, bhante”ti. “kiṃ nissāyā”ti? “thullakumārikāpalobhanaṃ bhante”ti. satthā “bhikkhu esā tava anatthakārikā, pubbepi tvaṃ imissā vivāhadivase jīvitakkhayaṃ patvā mahājanassa uttaribhaṅgabhāvaṃ patto”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ gāmake ekassa kuṭumbikassa gehe goyoniyaṃ nibbatti “mahālohito”ti nāmena, kaniṭṭhabhātāpissa cūḷalohito nāma ahosi. teyeva dve bhātike nissāya tasmiṃ kule kammadhuraṃ vattati. tasmiṃ pana kule ekā kumārikā atthi, taṃ eko nagaravāsī kulaputto attano puttassa vāresi. tassā mātāpitaro “kumārikāya vivāhakāle āgatānaṃ pāhunakānaṃ uttaribhaṅgo bhavissatī”ti yāgubhattaṃ datvā munikaṃ nāma sūkaraṃ posesuṃ. taṃ disvā cūḷalohito bhātaraṃ pucchi “imasmiṃ kule kammadhuraṃ vattamānaṃ amhe dve bhātike nissāya vattati, ime pana amhākaṃ tiṇapalālādīneva denti, sūkaraṃ yāgubhattena posenti, kena nu kho kāraṇena esa etaṃ labhatī”ti. athassa bhātā “tāta cūḷalohita, mā tvaṃ etassa bhojanaṃ pihayi, ayaṃ sūkaro maraṇabhattaṃ bhuñjati. etissā hi kumārikāya vivāhakāle āgatānaṃ pāhunakānaṃ uttaribhaṅgo bhavissatīti ime etaṃ sūkaraṃ posenti, ito katipāhaccayena te manussā āgamissanti, atha naṃ sūkaraṃ pādesu gahetvā kaḍḍhentā heṭṭhāmañcato nīharitvā jīvitakkhayaṃ pāpetvā pāhunakānaṃ sūpabyañjanaṃ kariyamānaṃ passissasī”ti vatvā imaṃ gāthamāha — </p>
	<p class="paratype40">30<b>.</b> </p>
	<p class="paratype21">“mā munikassa pihayi, āturannāni bhuñjati. </p>
	<p class="paratype22">appossukko bhusaṃ khāda, etaṃ dīghāyulakkhaṇan”ti.</p>
	<p class="paratype03">tattha <b>mā munikassa pihayī</b>ti munikassa bhojane pihaṃ mā uppādayi, “esa muniko subhojanaṃ bhuñjatī”ti mā munikassa pihayi, “kadā nu kho ahampi evaṃ sukhito bhaveyyan”ti mā munikabhāvaṃ patthayi. ayañhi āturannāni bhuñjati. <b>āturannānī</b>ti maraṇabhojanāni. <b>appossukko bhusaṃ khādā</b>ti tassa bhojane nirussukko hutvā attanā laddhaṃ bhusaṃ khāda. <b>etaṃ dīghāyulakkhaṇa</b>nti etaṃ dīghāyubhāvassa kāraṇaṃ. tato na cirasseva te manussā āgamiṃsu, munikaṃ ghātetvā nānappakārehi paciṃsu. bodhisatto cūḷalohitaṃ āha “diṭṭho te, tāta, muniko”ti. diṭṭhaṃ me, bhātika, munikassa bhojanaphalaṃ, etassa bhojanato sataguṇena sahassaguṇena amhākaṃ tiṇapalālabhusamattameva uttamañca anavajjañca dīghāyulakkhaṇañcāti.</p>
	<p class="paratype03">satthā “evaṃ kho tvaṃ bhikkhu pubbepi imaṃ kumārikaṃ nissāya jīvitakkhayaṃ patvā mahājanassa uttaribhaṅgabhāvaṃ gato”ti imaṃ dhammadesanaṃ āharitvā saccāni pakāsesi, saccapariyosāne ukkaṇṭhito bhikkhu sotāpattiphale patiṭṭhāsi. satthā anusandhiṃ ghaṭetvā jātakaṃ samodhānesi — “tadā munikasūkaro ukkaṇṭhitabhikkhu ahosi, thullakumārikā esā eva, cūḷalohito ānando, mahālohito pana ahameva ahosin”ti. </p>
	<p class="paratype06">munikajātakavaṇṇanā dasamā. </p>
	<p class="paratype06">kuruṅgavaggo tatiyo. </p>
	<p class="paratype01">tassuddānaṃ — </p>
	<p class="paratype21">kuruṅgaṃ kukkurañceva, bhojājānīyañca ājaññaṃ. </p>
	<p class="paratype22">titthaṃ mahiḷāmukhābhiṇhaṃ, nandikaṇhañca munikanti. </p> 
</body>
</html>