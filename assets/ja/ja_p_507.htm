<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [501] 5. rohaṇamigajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>15. vīsatinipāto</h3>
	<h4>[501] 5. rohaṇamigajātakavaṇṇanā</h4>
	<p class="paratype03"><b>ete</b> <b>yūthā patiyantī</b>ti idaṃ satthā veḷuvane viharanto āyasmato ānandassa jīvitapariccāgaṃ ārabbha kathesi. so panassa jīvitapariccāgo asītinipāte <b>cūḷahaṃsajātake</b> (jā. 2.21.1 ādayo) dhanapāladamane āvi bhavissati. evaṃ tenāyasmatā satthu atthāya jīvite pariccatte dhammasabhāyaṃ kathaṃ samuṭṭhāpesuṃ “āvuso, āyasmā ānando sekkhapaṭisambhidappatto hutvā dasabalassatthāya jīvitaṃ pariccajī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepesa mamatthāya jīvitaṃ pariccajiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente khemā nāmassa aggamahesī ahosi. tadā bodhisatto himavantapadese migayoniyaṃ nibbattitvā suvaṇṇavaṇṇo ahosi sobhaggappatto. kaniṭṭhopissa cittamigo nāma suvaṇṇavaṇṇova ahosi, kaniṭṭhabhaginīpissa sutanā nāma suvaṇṇavaṇṇāva ahosi. mahāsatto pana rohaṇo nāma migarājā ahosi. so himavante dve pabbatarājiyo atikkamitvā tatiyāya antare rohaṇaṃ nāma saraṃ nissāya asītimigasahassaparivāro vāsaṃ kappesi. so andhe jiṇṇe mātāpitaro posesi. atheko bārāṇasito avidūre nesādagāmavāsī nesādaputto himavantaṃ paviṭṭho mahāsattaṃ disvā attano gāmaṃ āgantvā aparabhāge kālaṃ karonto puttassārocesi “tāta, amhākaṃ kammabhūmiyaṃ asukasmiṃ nāma ṭhāne suvaṇṇavaṇṇo migo vasati, sace rājā puccheyya, katheyyāsī”ti.</p>
	<p class="paratype03">athekadivasaṃ khemā devī paccūsakāle supinaṃ addasa. evarūpo supino ahosi — suvaṇṇavaṇṇo migo āgantvā kañcanapīṭhe nisīditvā suvaṇṇakiṅkiṇikaṃ ākoṭento viya madhurassarena deviyā dhammaṃ deseti, sā sādhukāraṃ datvā dhammaṃ suṇāti. migo dhammakathāya aniṭṭhitāya eva uṭṭhāya gacchati, sā “migaṃ gaṇhatha gaṇhathā”ti vadantīyeva pabujjhi. paricārikāyo tassā saddaṃ sutvā “pihitadvāravātapānaṃ gehaṃ vātassapi okāso natthi, ayyā, imāya velāya migaṃ gaṇhāpetī”ti avahasiṃsu. sā tasmiṃ khaṇe “supino ayan”ti ñatvā cintesi “supinoti vutte rājā anādaro bhavissati, ‘dohaḷo uppanno’ti vutte pana ādarena pariyesissati, suvaṇṇavaṇṇassa migassa dhammakathaṃ suṇissāmī”ti. sā gilānālayaṃ katvā nipajji. rājā āgantvā “bhadde, kiṃ te aphāsukan”ti pucchi. “deva, aññaṃ natthi, dohaḷo pana me uppanno”ti. “kiṃ icchasi devī”ti? “suvaṇṇavaṇṇassa dhammikamigassa dhammaṃ sotukāmā devā”ti. “bhadde, yaṃ natthi, tattha te dohaḷo uppanno, suvaṇṇavaṇṇo nāma migoyeva natthī”ti. so “sace na labhāmi, idheva me maraṇan”ti rañño piṭṭhiṃ datvā nipajji.</p>
	<p class="paratype03">rājā “sace atthi, labhissasī”ti parisamajjhe nisīditvā <b>morajātake</b> (jā. 1.2.17 ādayo) vuttanayeneva amacce ca brāhmaṇe ca pucchitvā “suvaṇṇavaṇṇā migā nāma hontī”ti sutvā luddake sannipātetvā “evarūpo migo kena diṭṭho, kena suto”ti pucchitvā tena nesādaputtena pitu santikā sutaniyāmena kathite “samma, tassa te migassa ānītakāle mahantaṃ sakkāraṃ karissāmi, gaccha ānehi nan”ti vatvā paribbayaṃ datvā taṃ pesesi. sopi “sacāhaṃ, deva, taṃ ānetuṃ na sakkhissāmi, cammamassa ānessāmi, taṃ ānetuṃ asakkonto lomānipissa ānessāmi, tumhe mā cintayitthā”ti vatvā attano nivesanaṃ gantvā puttadārassa paribbayaṃ datvā tattha gantvā taṃ migarājānaṃ disvā “kasmiṃ nu kho ṭhāne pāsaṃ oḍḍetvā imaṃ migarājānaṃ gaṇhituṃ sakkhissāmī”ti vīmaṃsanto pānīyatitthe okāsaṃ passi. so daḷhaṃ cammayottaṃ vaṭṭetvā mahāsattassa pānīyapivanaṭṭhāne yaṭṭhipāsaṃ oḍḍesi.</p>
	<p class="paratype03">punadivase mahāsatto asītiyā migasahassehi saddhiṃ gocaraṃ caritvā “pakatitittheyeva pānīyaṃ pivissāmī”ti tattha gantvā otarantoyeva pāse bajjhi. so “sacāhaṃ idāneva baddharavaṃ ravissāmi, ñātigaṇā pānīyaṃ apivitvāva bhītā palāyissantī”ti cintetvā yaṭṭhiyaṃ allīyitvā attano vase vattetvā pānīyaṃ pivanto viya ahosi. atha asītiyā migasahassānaṃ pānīyaṃ pivitvā uttaritvā ṭhitakāle “pāsaṃ chindissāmī”ti tikkhattuṃ ākaḍḍhi. paṭhamavāre cammaṃ chijji, dutiyavāre maṃsaṃ chijji, tatiyavāre nhāruṃ chinditvā pāso aṭṭhiṃ āhacca aṭṭhāsi. so chindituṃ asakkonto baddharavaṃ ravi, migagaṇā bhāyitvā tīhi ghaṭāhi palāyiṃsu. cittamigo tiṇṇampi ghaṭānaṃ antare mahāsattaṃ adisvā “idaṃ bhayaṃ uppajjamānaṃ mama bhātu uppannaṃ bhavissatī”ti cintetvā tassa santikaṃ gantvā baddhaṃ passi. atha naṃ mahāsatto disvā “bhātika, mā idha tiṭṭha, sāsaṅkaṃ idaṃ ṭhānan”ti vatvā uyyojento paṭhamaṃ gāthamāha — </p>
	<p class="paratype40">104<b>.</b> </p>
	<p class="paratype21">“ete yūthā patiyanti, bhītā maraṇassa cittaka. </p>
	<p class="paratype22">gaccha tuvampi mākaṅkhi, jīvissanti tayā sahā”ti.</p>
	<p class="paratype03">tattha <b>ete</b>ti cakkhupathaṃ atikkamitvā dūragate sandhāyāha. <b>patiyantī</b>ti patigacchanti, palāyantīti attho. <b>cittakā</b>ti taṃ ālapati. <b>tayā sahā</b>ti tvaṃ etesaṃ mama ṭhāne ṭhatvā rājā hohi, ete tayā saddhiṃ jīvissantīti.</p>
	<p class="paratype03">tato ubhinnampi tisso ekantarikagāthāyo honti — </p>
	<p class="paratype40">105<b>.</b> </p>
	<p class="paratype21">“nāhaṃ rohaṇa gacchāmi, hadayaṃ me avakassati. </p>
	<p class="paratype22">na taṃ ahaṃ jahissāmi, idha hissāmi jīvitaṃ. </p>
	<p class="paratype40">106<b>.</b> </p>
	<p class="paratype21">“te hi nūna marissanti, andhā apariṇāyakā. </p>
	<p class="paratype22">gaccha tuvampi mākaṅkhi, jīvissanti tayā saha. </p>
	<p class="paratype40">107<b>.</b> </p>
	<p class="paratype21">“nāhaṃ rohaṇa gacchāmi, hadayaṃ me avakassati. </p>
	<p class="paratype22">na taṃ baddhaṃ jahissāmi, idha hissāmi jīvitan”ti.</p>
	<p class="paratype03">tattha <b>rohaṇā</b>ti mahāsattaṃ nāmenālapati. <b>avakassatī</b>ti kaḍḍhayati, sokena vā kaḍḍhīyati . <b>te hi nūnā</b>ti te amhākaṃ mātāpitaro ekaṃseneva dvīsupi amhesu idha matesu apariṇāyakā hutvā appaṭijaggiyamānā sussitvā marissanti, tasmā bhātika cittaka, gaccha tuvaṃ, tayā saha te jīvissantīti attho. <b>idha hissāmī</b>ti imasmiṃyeva ṭhāne jīvitaṃ jahissāmīti.</p>
	<p class="paratype03">iti vatvā bodhisattassa dakkhiṇapassaṃ nissāya taṃ sandhāretvā assāsento aṭṭhāsi. sutanāpi migapotikā palāyitvā migānaṃ antare ubho bhātike apassantī “idaṃ bhayaṃ mama bhātikānaṃ uppannaṃ bhavissatī”ti nivattitvā tesaṃ santikaṃ āgatā. naṃ āgacchantiṃ disvā mahāsatto pañcamaṃ gāthamāha — </p>
	<p class="paratype40">108<b>.</b> </p>
	<p class="paratype21">“gaccha bhīru palāyassu, kūṭe baddhosmi āyase. </p>
	<p class="paratype22">gaccha tuvampi mākaṅkhi, jīvissanti tayā sahā”ti.</p>
	<p class="paratype03">tattha <b>bhīrū</b>ti mātugāmo nāma appamattakenapi bhāyati, tena naṃ evaṃ ālapati. <b>kūṭe</b>ti paṭicchannapāse. <b>āyase</b>ti so hi antoudake ayakkhandhaṃ koṭṭetvā tattha sāradāruṃ yaṭṭhiṃ bandhitvā oḍḍito, tasmā evamāha. <b>tayā sahā</b>ti te asītisahassā migā tayā saddhiṃ jīvissantīti.</p>
	<p class="paratype03">tato paraṃ purimanayeneva tisso gāthā honti — </p>
	<p class="paratype40">109<b>.</b> </p>
	<p class="paratype21">“nāhaṃ rohaṇa gacchāmi, hadayaṃ me avakassati. </p>
	<p class="paratype22">na taṃ ahaṃ jahissāmi, idha hissāmi jīvitaṃ. </p>
	<p class="paratype40">110<b>.</b> </p>
	<p class="paratype21">“te hi nūna marissanti, andhā apariṇāyakā. </p>
	<p class="paratype22">gaccha tuvampi mākaṅkhi, jīvissanti tayā saha. </p>
	<p class="paratype40">111<b>.</b> </p>
	<p class="paratype21">“nāhaṃ rohaṇa gacchāmi, hadayaṃ me avakassati. </p>
	<p class="paratype22">na taṃ baddhaṃ jahissāmi, idha hissāmi jīvitan”ti.</p>
	<p class="paratype03">tattha <b>te hi nūnā</b>ti idhāpi mātāpitaroyeva sandhāyāha.</p>
	<p class="paratype03">sāpi tatheva paṭikkhipitvā mahāsattassa vāmapassaṃ nissāya assāsayamānā aṭṭhāsi. luddopi te mige palāyante disvā baddharavañca sutvā “baddho bhavissati migarājā”ti daḷhaṃ kacchaṃ bandhitvā migamāraṇasattiṃ ādāya vegenāgacchi. mahāsatto taṃ āgacchantaṃ disvā navamaṃ gāthamāha — </p>
	<p class="paratype40">112<b>.</b> </p>
	<p class="paratype21">“ayaṃ so luddako eti, luddarūpo sahāvudho. </p>
	<p class="paratype22">yo no vadhissati ajja, usunā sattiyā apī”ti.</p>
	<p class="paratype03">tattha <b>luddarūpo</b>ti dāruṇajātiko. <b>sattiyā apī</b>ti sattiyāpi no paharitvā vadhissati, tasmā yāva so nāgacchati, tāva palāyathāti.</p>
	<p class="paratype03">taṃ disvāpi cittamigo na palāyi. sutanā pana sakabhāvena saṇṭhātuṃ asakkontī maraṇabhayabhītā thokaṃ palāyitvā — “ahaṃ dve bhātike pahāya kuhiṃ palāyissāmī”ti attano jīvitaṃ jahitvā nalāṭena maccuṃ ādāya punāgantvā bhātu vāmapasse aṭṭhāsi. tamatthaṃ pakāsento satthā dasamaṃ gāthamāha — </p>
	<p class="paratype40">113<b>.</b> </p>
	<p class="paratype21">“sā muhuttaṃ palāyitvā, bhayaṭṭā bhayatajjitā. </p>
	<p class="paratype22">sudukkaraṃ akarā bhīru, maraṇāyūpanivattathā”ti.</p>
	<p class="paratype03">tattha <b>maraṇāyūpanivattathā</b>ti maraṇatthāya upanivatti.</p>
	<p class="paratype03">luddopi āgantvā te tayo jane ekato ṭhite disvā mettacittaṃ uppādetvā ekakucchiyaṃ nibbattabhātaro viya te maññamāno cintesi “migarājā, tāva pāse baddho, ime pana dve janā hirottappabandhanena baddhā, kiṃ nu kho ime etassa hontī”ti? atha naṃ pucchanto gāthamāha — </p>
	<p class="paratype40">114<b>.</b> </p>
	<p class="paratype21">“kiṃ nu teme migā honti, muttā baddhaṃ upāsare. </p>
	<p class="paratype22">na taṃ cajitumicchanti, jīvitassapi kāraṇā”ti.</p>
	<p class="paratype03">tattha <b>kiṃ nu teme</b>ti kiṃ nu te ime. <b>upāsare</b>ti upāsanti.</p>
	<p class="paratype03">athassa bodhisatto ācikkhi — </p>
	<p class="paratype40">115<b>.</b> </p>
	<p class="paratype21">“bhātaro honti me ludda, sodariyā ekamātukā. </p>
	<p class="paratype22">na maṃ cajitumicchanti, jīvitassapi kāraṇā”ti.</p>
	<p class="paratype03">so tassa vacanaṃ sutvā bhiyyosomattāya muducitto ahosi. cittamigarājā tassa muducittabhāvaṃ ñatvā “samma luddaka, mā tvaṃ etaṃ migarājānaṃ ‘migamattoyevā’ti maññittha, ayañhi asītiyā migasahassānaṃ rājā sīlācārasampanno sabbasattesu muducitto mahāpañño andhe jiṇṇe mātāpitaro poseti. sace tvaṃ evarūpaṃ dhammikaṃ migaṃ māresi, etaṃ mārento mātāpitaro ca no mañca bhaginiñca meti amhe pañcapi jane māresiyeva. mayhaṃ pana bhātu jīvitaṃ dento pañcannampi janānaṃ jīvitadāyakosī”ti vatvā gāthamāha — </p>
	<p class="paratype40">116<b>.</b> </p>
	<p class="paratype21">“te hi nūna marissanti, andhā apariṇāyakā. </p>
	<p class="paratype22">pañcannaṃ jīvitaṃ dehi, bhātaraṃ muñca luddakā”ti.</p>
	<p class="paratype03">so tassa dhammakathaṃ sutvā pasannacitto “mā bhāyi sāmī”ti vatvā anantaraṃ gāthamāha — </p>
	<p class="paratype40">117<b>.</b> </p>
	<p class="paratype21">“so vo ahaṃ pamokkhāmi, mātāpettibharaṃ migaṃ. </p>
	<p class="paratype22">nandantu mātāpitaro, muttaṃ disvā mahāmigan”ti.</p>
	<p class="paratype03">tattha <b>vo</b>ti nipātamattaṃ. <b>mutta</b>nti bandhanā muttaṃ passitvā.</p>
	<p class="paratype03">evañca pana vatvā cintesi “raññā dinnayaso mayhaṃ kiṃ karissati, sacāhaṃ imaṃ migarājānaṃ vadhissāmi, ayaṃ vā me pathavī bhijjitvā vivaraṃ dassati, asani vā me matthake patissati, vissajjessāmi nan”ti. so mahāsattaṃ upasaṅkamitvā yaṭṭhiṃ pātetvā cammayottaṃ chinditvā migarājānaṃ āliṅgitvā udakapariyante nipajjāpetvā muducittena saṇikaṃ pāsā mocetvā nhārūhi nhāruṃ, maṃsena maṃsaṃ, cammena cammaṃ samodhānetvā udakena lohitaṃ dhovitvā mettacittena punappunaṃ parimajji. tassa mettānubhāveneva mahāsattassa pāramitānubhāvena ca sabbāni nhārumaṃsacammāni sandhīyiṃsu, pādo sañchannachavi sañchannalomo ahosi, asukaṭṭhāne baddho ahosītipi na paññāyi. mahāsatto sukhappatto hutvā aṭṭhāsi. taṃ disvā cittamigo somanassajāto luddassa anumodanaṃ karonto gāthamāha — </p>
	<p class="paratype40">118<b>.</b> </p>
	<p class="paratype21">“evaṃ luddaka nandassu, saha sabbehi ñātibhi. </p>
	<p class="paratype22">yathāhamajja nandāmi, muttaṃ disvā mahāmigan”ti.</p>
	<p class="paratype03">atha mahāsatto “kiṃ nu kho esa luddo maṃ gaṇhanto attano kāmena gaṇhi, udāhu aññassa āṇattiyā”ti cintetvā gahitakāraṇaṃ pucchi. luddaputto āha — “sāmi, na mayhaṃ tumhehi kammaṃ atthi, rañño pana aggamahesī khemā nāma tumhākaṃ dhammakathaṃ sotukāmā, tadatthāya rañño āṇattiyā tvaṃ mayā gahito”ti. samma, evaṃ sante maṃ vissajjento atidukkaraṃ karosi, ehi maṃ netvā rañño dassehi, deviyā dhammaṃ kathessāmīti. sāmi, rājāno nāma kakkhaḷā, ko jānāti, kiṃ bhavissati, mayhaṃ raññā dinnayasena kammaṃ natthi, gaccha tvaṃ yathāsukhanti. puna mahāsatto “iminā maṃ vissajjentena atidukkaraṃ kataṃ, yasapaṭilābhassa upāyamassa karissāmī”ti cintetvā “samma, piṭṭhiṃ tāva me hatthena parimajjā”ti āha. “so parimajji, hattho suvaṇṇavaṇṇehi lomehi pūri”. “sāmi, imehi lomehi kiṃ kāromī”ti. “samma, imāni haritvā rañño ca deviyā ca dassetvā ‘imāni tassa suvaṇṇavaṇṇamigassa lomānī’ti vatvā mama ṭhāne ṭhatvā imāhi gāthāhi deviyā dhammaṃ desehi, taṃ sutvāyeva cassā dohaḷo paṭippassambhissatī”ti . “dhammaṃ cara mahārājā”ti dasa dhammacariyagāthā uggaṇhāpetvā pañca sīlāni datvā appamādena ovaditvā uyyojesi. luddaputto mahāsattaṃ ācariyaṭṭhāne ṭhapetvā tikkhattuṃ padakkhiṇaṃ katvā catūsu ṭhānesu vanditvā lomāni paduminipattena gahetvā pakkāmi. tepi tayo janā thokaṃ anugantvā mukhena gocarañca pānīyañca gahetvā mātāpitūnaṃ santikaṃ gamiṃsu. mātāpitaro “tāta rohaṇa, tvaṃ kira pāse baddho kathaṃ muttosī”ti pucchantā gāthamāhaṃsu — </p>
	<p class="paratype40">119<b>.</b> </p>
	<p class="paratype21">“kathaṃ tvaṃ pamokkho āsi, upanītasmi jīvite. </p>
	<p class="paratype22">kathaṃ putta amocesi, kūṭapāsamha luddako”ti.</p>
	<p class="paratype03">tattha <b>upanītasmī</b>ti tava jīvite maraṇasantikaṃ upanīte kathaṃ pamokkho āsi.</p>
	<p class="paratype03">taṃ sutvā bodhisatto tisso gāthā abhāsi — </p>
	<p class="paratype40">120<b>.</b> </p>
	<p class="paratype21">“bhaṇaṃ kaṇṇasukhaṃ vācaṃ, hadayaṅgaṃ hadayassitaṃ. </p>
	<p class="paratype22">subhāsitāhi vācāhi, cittako maṃ amocayi. </p>
	<p class="paratype40">121<b>.</b> </p>
	<p class="paratype21">“bhaṇaṃ kaṇṇasukhaṃ vācaṃ, hadayaṅgaṃ hadayassitaṃ. </p>
	<p class="paratype22">subhāsitāhi vācāhi, sutanā maṃ amocayi. </p>
	<p class="paratype40">122<b>.</b> </p>
	<p class="paratype21">“sutvā kaṇṇasukhaṃ vācaṃ, hadayaṅgaṃ hadayassitaṃ. </p>
	<p class="paratype22">subhāsitāni sutvāna, luddako maṃ amocayī”ti.</p>
	<p class="paratype03">tattha <b>bhaṇa</b>nti bhaṇanto. <b>hadayaṅga</b>nti hadayaṅgamaṃ. dutiyagāthāya <b>bhaṇa</b>nti bhaṇamānā. <b>sutvā</b>ti so imesaṃ ubhinnaṃ vācaṃ sutvā.</p>
	<p class="paratype03">athassa mātāpitaro anumodantā āhaṃsu — </p>
	<p class="paratype40">123<b>.</b> </p>
	<p class="paratype21">“evaṃ ānandito hotu, saha dārehi luddako. </p>
	<p class="paratype22">yathā mayajja nandāma, disvā rohaṇamāgatan”ti.</p>
	<p class="paratype03">luddopi araññā nikkhamitvā rājakulaṃ gantvā rājānaṃ vanditvā ekamantaṃ aṭṭhāsi. taṃ disvā rājā gāthamāha — </p>
	<p class="paratype40">124<b>.</b> </p>
	<p class="paratype21">“nanu tvaṃ avaca ludda, ‘migacammāni āhariṃ’. </p>
	<p class="paratype22">atha kena nu vaṇṇena, migacammāni nāharī”ti.</p>
	<p class="paratype03">tattha <b>migacammānī</b>ti migaṃ vā cammaṃ vā. <b>āhari</b>nti āharissāmi. idaṃ vuttaṃ hoti — ambho ludda, nanu tvaṃ evaṃ avaca “migaṃ ānetuṃ asakkonto cammaṃ āharissāmi, taṃ asakkonto lomānī”ti, so tvaṃ kena kāraṇena neva migaṃ, na migacammaṃ āharīti?</p>
	<p class="paratype03">taṃ sutvā luddo gāthamāha — </p>
	<p class="paratype40">125<b>.</b> </p>
	<p class="paratype21">“āgamā ceva hatthatthaṃ, kūṭapāsañca so migo. </p>
	<p class="paratype22">abajjhi taṃ migarājaṃ, tañca muttā upāsare. </p>
	<p class="paratype40">126<b>.</b> </p>
	<p class="paratype21">“tassa me ahu saṃvego, abbhuto lomahaṃsano. </p>
	<p class="paratype22">imañcāhaṃ migaṃ haññe, ajja hissāmi jīvitan”ti.</p>
	<p class="paratype03">tattha <b>āgamā</b>ti mahārāja, so migo mama hatthatthaṃ hatthapāsañceva mayā oḍḍitaṃ kūṭapāsañca āgato, tasmiñca kūṭapāse abajjhi. <b>tañca muttā upāsare</b>ti tañca baddhaṃ apare muttā abaddhāva dve migā assāsentā taṃ nissāya aṭṭhaṃsu. <b>abbhuto</b>ti pubbe abhūtapubbo. <b>imañcāha</b>nti atha me saṃviggassa etadahosi “sace ahaṃ imaṃ migaṃ hanissāmi, ajjeva imasmiṃyeva ṭhāne jīvitaṃ jahissāmī”ti.</p>
	<p class="paratype03">taṃ sutvā rājā āha — </p>
	<p class="paratype40">127<b>.</b> </p>
	<p class="paratype21">“kīdisā te migā ludda, kīdisā dhammikā migā. </p>
	<p class="paratype22">kathaṃvaṇṇā kathaṃsīlā, bāḷhaṃ kho ne pasaṃsasī”ti.</p>
	<p class="paratype03">idaṃ so rājā vimhayavasena punappunaṃ pucchati. taṃ sutvā luddo gāthamāha — </p>
	<p class="paratype40">128<b>.</b> </p>
	<p class="paratype21">“odātasiṅgā sucivālā, jātarūpatacūpamā. </p>
	<p class="paratype22">pādā lohitakā tesaṃ, añjitakkhā manoramā”ti.</p>
	<p class="paratype03">tattha <b>odātasiṅgā</b>ti rajatadāmasadisasiṅgā. <b>sucivālā</b>ti cāmarivālasadisena sucinā vālena samannāgatā. <b>lohitakā</b>ti rattanakhā pavāḷasadisā. <b>pādā</b>ti khurapariyantā. <b>añjitakkhā</b>ti añjitehi viya visuddhapañcapasādehi akkhīhi samannāgatā.</p>
	<p class="paratype03">iti so kathentova mahāsattassa suvaṇṇavaṇṇāni lomāni rañño hatthe ṭhapetvā tesaṃ migānaṃ sarīravaṇṇaṃ pakāsento gāthamāha — </p>
	<p class="paratype40">129<b>.</b> </p>
	<p class="paratype21">“edisā te migā deva, edisā dhammikā migā. </p>
	<p class="paratype22">mātāpettibharā deva, na te so abhihāritun”ti.</p>
	<p class="paratype03">tattha <b>mātāpettibharā</b>ti jiṇṇe andhe mātāpitaro posenti, etādisā nesaṃ dhammikatā. <b>na te so abhihāritu</b>nti so migarājā na sakkā kenaci tava paṇṇākāratthāya abhiharitunti attho. “abhihārayin”tipi pāṭho, so ahaṃ taṃ te paṇṇākāratthāya nābhihārayiṃ na āharinti attho.</p>
	<p class="paratype03">iti so mahāsattassa ca cittamigassa ca sutanāya migapotikāya ca guṇaṃ kathetvā “mahārāja, ahaṃ tena migaraññā ‘attano lomāni dassetvā mama ṭhāne ṭhatvā dasahi rājadhammacariyagāthāhi deviyā dhammaṃ katheyyāsī’ti uggaṇhāpito āṇatto”ti āha. taṃ sutvā rājā naṃ nhāpetvā ahatavatthāni nivāsetvā sattaratanakhacite pallaṅke nisīdāpetvā sayaṃ deviyā saddhiṃ nīcāsane ekamantaṃ nisīditvā taṃ añjaliṃ paggayha yācati. so dhammaṃ desento āha — </p>
	<p class="paratype21">“dhammaṃ cara mahārāja, mātāpitūsu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, puttadāresu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, mittāmaccesu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, vāhanesu balesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, gāmesu nigamesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, raṭṭhesu janapadesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, samaṇabrāhmaṇesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, migapakkhīsu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, dhammo ciṇṇo sukhāvaho. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype21">“dhammaṃ cara mahārāja, saindā devā sabrahmakā. </p>
	<p class="paratype22">suciṇṇena divaṃ pattā, mā dhammaṃ rāja pāmado”ti. (jā. 2.18.114-123).</p>
	<p class="paratype03">iti nesādaputto mahāsattena desitaniyāmena ākāsagaṅgaṃ otārento viya buddhalīlāya dhammaṃ desesi. mahājano sādhukārasahassāni pavattesi. dhammakathaṃ sutvāyeva deviyā dohaḷo paṭippassambhi. rājā tussitvā luddaputtaṃ mahantena yasena santappento tisso gāthā abhāsi — </p>
	<p class="paratype40">130<b>.</b> </p>
	<p class="paratype21">“dammi nikkhasataṃ ludda, thūlañca maṇikuṇḍalaṃ. </p>
	<p class="paratype22">catussadañca pallaṅkaṃ, umāpupphasarinnibhaṃ. </p>
	<p class="paratype40">131<b>.</b> </p>
	<p class="paratype21">“dve ca sādisiyo bhariyā, usabhañca gavaṃ sataṃ. </p>
	<p class="paratype22">dhammena rajjaṃ kāressaṃ, bahukāro mesi luddaka. </p>
	<p class="paratype40">132<b>.</b> </p>
	<p class="paratype21">“kasivāṇijjā iṇadānaṃ, ucchācariyā ca luddaka. </p>
	<p class="paratype22">etena dāraṃ posehi, mā pāpaṃ akarī punā”ti.</p>
	<p class="paratype03">tattha <b>thūla</b>nti mahagghaṃ maṇikuṇḍalapasādhanañca te dammi. <b>catussada</b>nti caturussadaṃ, catūssīsakanti attho. <b>umāpupphasarinnibha</b>nti nīlapaccattharaṇattā umāpupphasadisāya nibhāya obhāsena samannāgataṃ, kāḷavaṇṇadārusāramayaṃ vā. <b>sādisiyo</b>ti aññamaññaṃ rūpena ca bhogena ca sadisā. <b>usabhañca gavaṃ sata</b>nti usabhaṃ jeṭṭhakaṃ katvā gavaṃ satañca te dammi. <b>kāressa</b>nti dasa rājadhamme akopento dhammeneva rajjaṃ kāressāmi. <b>bahukāro mesī</b>ti suvaṇṇavaṇṇassa migarañño ṭhāne ṭhatvā dhammassa desitattā tvaṃ mama bahupakāro, migarājena vuttaniyāmeneva te ahaṃ pañcasu sīlesu patiṭṭhāpito. <b>kasivāṇijjā</b>ti samma luddaka, ahampi migarājānaṃ adisvā tassa vacanameva sutvā pañcasu sīlesu patiṭṭhito, tvampi ito paṭṭhāya sīlavā hohi, yāni tāni kasivāṇijjāni iṇadānaṃ uñchācariyāti ājīvamukhāni, eteneva sammāājīvena tava puttadāraṃ posehi, mā puna pāpaṃ karīti.</p>
	<p class="paratype03">so rañño kathaṃ sutvā “na me gharāvāsenattho, pabbajjaṃ me anujānātha devā”ti anujānāpetvā raññā dinnadhanaṃ puttadārassa datvā himavantaṃ pavisitvā isipabbajjaṃ pabbajitvā aṭṭha samāpattiyo nibbattetvā brahmalokaparāyaṇo ahosi. rājāpi mahāsattassa ovāde ṭhatvā saggapuraṃ pūresi, tassa ovādo vassasahassaṃ pavatti.</p>
	<p class="paratype03">satthā imaṃ dhammadesanaṃ āharitvā “evaṃ bhikkhave pubbepi mamatthāya ānandena jīvitaṃ pariccattamevā”ti vatvā jātakaṃ samodhānesi — “tadā luddo channo ahosi, rājā sāriputto, devī khemā bhikkhunī, mātāpitaro mahārājakulāni, sutanā uppalavaṇṇā, cittamigo ānando, asīti migasahassāni sākiyagaṇo, rohaṇo migarājā pana ahameva ahosin”ti. </p>
	<p class="paratype06">rohaṇamigajātakavaṇṇanā pañcamā. </p> 
</body>
</html>