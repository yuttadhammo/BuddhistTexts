<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [380] 5. āsaṅkajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>1. avāriyavaggo</h4>
	<h5>[380] 5. āsaṅkajātakavaṇṇanā</h5>
	<p class="paratype03"><b>āsāvatī</b> <b>nāma latā</b>ti idaṃ satthā jetavane viharanto purāṇadutiyikāpalobhanaṃ ārabbha kathesi. vatthu <b>indriyajātake</b> (jā. 1.8.60 ādayo) āvi bhavissati. idha pana satthā taṃ bhikkhuṃ “saccaṃ kira tvaṃ ukkaṇṭhitosī”ti pucchitvā “saccaṃ, bhante”ti vutte “kena ukkaṇṭhāpitosī”ti vatvā “purāṇadutiyikāya, bhante”ti vutte “bhikkhu esā itthī tuyhaṃ anatthakārikā, pubbepi tvaṃ etaṃ nissāya caturaṅginisenaṃ jahitvā himavantapadese mahantaṃ dukkhaṃ anubhavanto tīṇi saṃvaccharāni vasī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsigāme brāhmaṇakule nibbattitvā vayappatto takkasilāyaṃ uggahitasippo isipabbajjaṃ pabbajitvā vanamūlaphalāhāro abhiññā ca samāpattiyo ca nibbattetvā himavantapadese vasi. tasmiṃ kāle eko puññasampanno satto tāvatiṃsabhavanato cavitvā tasmiṃ ṭhāne padumasare ekasmiṃ padumagabbhe dārikā hutvā nibbatti, sesapadumesu purāṇabhāvaṃ patvā patantesupi taṃ mahākucchikaṃ hutvā tiṭṭhateva. tāpaso nahāyituṃ padumasaraṃ gato taṃ disvā “aññesu padumesu patantesupi idaṃ mahākucchikaṃ hutvā tiṭṭhati, kiṃ nu kho kāraṇan”ti cintetvā udakasāṭakaṃ nivāsetvā otaranto gantvā taṃ padumaṃ vivaritvā taṃ dārikaṃ disvā dhītusaññaṃ uppādetvā paṇṇasālaṃ ānetvā paṭijaggi. sā aparabhāge soḷasavassikā hutvā abhirūpā ahosi uttamarūpadharā atikkantā mānusakavaṇṇaṃ, apattā devavaṇṇaṃ. tadā sakko bodhisattassa upaṭṭhānaṃ āgacchati, so taṃ dārikaṃ disvā “kuto esā”ti pucchitvā laddhaniyāmaṃ sutvā “imissā kiṃ laddhuṃ vaṭṭatī”ti pucchi. “nivāsaṭṭhānaṃ vatthālaṅkārabhojanavidhānaṃ, mārisā”ti. so “sādhu, bhante”ti tassā vasanaṭṭhānassa āsanne phalikapāsādaṃ māpetvā dibbasayanadibbavatthālaṅkāradibbannapānāni māpesi.</p>
	<p class="paratype03">so pāsādo tassā abhiruhanakāle otaritvā bhūmiyaṃ patiṭṭhāti, abhiruḷhakāle laṅghitvā ākāse tiṭṭhati. sā bodhisattassa vattapaṭivattaṃ kurumānā pāsāde vasati. tameko vanacarako disvā “ayaṃ, vo bhante, kiṃ hotī”ti pucchitvā “dhītā me”ti sutvā bārāṇasiṃ gantvā “deva, mayā himavantapadese evarūpā nāma ekassa tāpasassa dhītā diṭṭhā”ti rañño ārocesi. taṃ sutvā so savanasaṃsaggena bajjhitvā vanacarakaṃ maggadesakaṃ katvā caturaṅginiyā senāya taṃ ṭhānaṃ gantvā khandhāvāraṃ nivāsāpetvā vanacarakaṃ ādāya amaccagaṇaparivuto assamapadaṃ pavisitvā mahāsattaṃ vanditvā ekamantaṃ nisinno “bhante, itthiyo nāma brahmacariyassa malaṃ, tumhākaṃ dhītaraṃ ahaṃ paṭijaggissāmī”ti āha. bodhisatto pana “kiṃ nu kho etasmiṃ padume”ti āsaṅkaṃ katvā udakaṃ otaritvā ānītabhāvena tassā kumārikāya āsaṅkāti nāmaṃ akāsi. so taṃ rājānaṃ “imaṃ gahetvā gacchā”ti ujukaṃ avatvā “mahārāja, imāya kumārikāya nāmaṃ jānanto gaṇhitvā gacchā”ti āha. “tumhehi kathite ñassāmi, bhante”ti. “ahaṃ te na kathemi, tvaṃ attano paññābalena nāmaṃ jānantova gahetvā yāhī”ti. so “sādhū”ti sampaṭicchitvā tato paṭṭhāya amaccehi saddhiṃ “kinnāmā nu kho esā”ti nāmaṃ upadhāreti. so yāni dujjānāni nāmāni, tāni kittetvā “asukā nāma bhavissatī”ti bodhisattena saddhiṃ katheti. bodhisatto “na evaṃnāmā”ti paṭikkhipati.</p>
	<p class="paratype03">rañño ca nāmaṃ upadhārentassa saṃvaccharo atīto. tadā hatthiassamanusse sīhādayo vāḷā gaṇhanti, dīghajātikaparipantho hoti, makkhikaparipantho hoti, sītena kilamitvā bahū manussā maranti. atha rājā kujjhitvā “kiṃ me etāyā”ti bodhisattassa kathetvā pāyāsi. āsaṅkā kumārikā taṃ divasaṃ phalikavātapānaṃ vivaritvā attānaṃ dassentī aṭṭhāsi. rājā taṃ disvā “mayaṃ tava nāmaṃ jānituṃ na sakkoma, tvaṃ himavanteyeva vasa, mayaṃ gamissāmā”ti āha. “kahaṃ, mahārāja, gacchanto mādisaṃ itthiṃ labhissasi, mama vacanaṃ suṇāhi, tāvatiṃsadevaloke cittalatāvane āsāvatī nāma latā atthi, tassā phalassa abbhantare dibbapānaṃ nibbattaṃ, taṃ ekavāraṃ pivitvā cattāro māse mattā hutvā dibbasayane sayanti, sā pana vassasahassena phalati, surāsoṇḍā devaputtā ‘ito phalaṃ labhissāmā’ti dibbapānapipāsaṃ adhivāsetvā vassasahassaṃ nibaddhaṃ gantvā taṃ lataṃ ‘arogā nu kho’ti olokenti, tvaṃ pana ekasaṃvacchareneva ukkaṇṭhito, āsāphalavatī nāma sukhā, mā ukkaṇṭhī”ti vatvā tisso gāthā abhāsi — </p>
	<p class="paratype40">26<b>.</b> </p>
	<p class="paratype21">“āsāvatī nāma latā, jātā cittalatāvane. </p>
	<p class="paratype22">tassā vassasahassena, ekaṃ nibbattate phalaṃ. </p>
	<p class="paratype40">27<b>.</b> </p>
	<p class="paratype21">“taṃ devā payirupāsanti, tāva dūraphalaṃ satiṃ. </p>
	<p class="paratype22">āsīseva tuvaṃ rāja, āsā phalavatī sukhā. </p>
	<p class="paratype40">28<b>.</b> </p>
	<p class="paratype21">“āsīsateva so pakkhī, āsīsateva so dijo. </p>
	<p class="paratype27">tassa cāsā samijjhati, tāva dūragatā satī. </p>
	<p class="paratype22">āsīseva tuvaṃ rāja, āsā phalavatī sukhā”ti.</p>
	<p class="paratype03">tattha <b>āsāvatī</b>ti evaṃnāmikā. sā hi yasmā tassā phale āsā uppajjati, tasmā etaṃ nāmaṃ labhati. <b>cittalatāvane</b>ti evaṃnāmake uyyāne. tasmiṃ kira uyyāne tiṇarukkhalatādīnaṃ pabhā tattha paviṭṭhapaviṭṭhānaṃ devatānaṃ sarīravaṇṇaṃ cittaṃ karoti, tenassa “cittalatāvanan”ti nāmaṃ jātaṃ. <b>payirupāsantī</b>ti punappunaṃ upenti. <b>āsīsevā</b>ti āsīsāhiyeva patthehiyeva, mā āsacchedaṃ karohīti.</p>
	<p class="paratype03">rājā tassā kathāya bajjhitvā puna amacce sannipātāpetvā dasanāmakaṃ kāretvā nāmaṃ gavesanto aparampi saṃvaccharaṃ vasi. tassā dasanāmakampi nāmaṃ nāhosi, “asukā nāmā”ti vutte bodhisatto paṭikkhipateva. puna rājā “kiṃ me imāyā”ti turaṅgaṃ āruyha pāyāsi. sāpi puna vātapāne ṭhatvā attānaṃ dassesi. rājā “tiṭṭha tvaṃ, mayaṃ gamissāmā”ti āha. “kasmā yāsi, mahārājā”ti? “tava nāmaṃ jānituṃ na sakkomī”ti. “mahārāja, kasmā nāmaṃ na jānissasi, āsā nāma asamijjhanakā nāma natthi, eko kira bako pabbatamuddhani ṭhito attanā patthitaṃ labhi, tvaṃ kasmā na labhissasi, adhivāsehi, mahārājā”ti. eko kira bako ekasmiṃ padumasare gocaraṃ gahetvā uppatitvā pabbatamatthake nilīyi. so taṃ divasaṃ tattheva vasitvā punadivase cintesi “ahaṃ imasmiṃ pabbatamatthake sukhaṃ nisinno, sace ito anotaritvā ettheva nisinno gocaraṃ gahetvā pānīyaṃ pivitvā imaṃ divasaṃ vaseyyaṃ, bhadrakaṃ vata assā”ti. atha taṃ divasameva sakko devarājā asuranimmathanaṃ katvā tāvatiṃsabhavane devissariyaṃ laddhā cintesi ‘mama tāva manoratho matthakaṃ patto, atthi nu kho añño koci aparipuṇṇamanoratho’ti upadhārento taṃ disvā ‘imassa manorathaṃ matthakaṃ pāpessāmī’ti bakassa nisinnaṭṭhānato avidūre ekā nadī atthi, taṃ nadiṃ oghapuṇṇaṃ katvā pabbatamatthakena pesesi. sopi bako tattheva nisinno macche khāditvā pānīyaṃ pivitvā taṃ divasaṃ tattheva vasi, udakampi bhassitvā gataṃ. “evaṃ, mahārāja, bakopi tāva attano āsāphalaṃ labhi, kiṃ tvaṃ na labhissasī”ti vatvā <b>“āsīsatevā”</b>tiādimāha.</p>
	<p class="paratype03">tattha <b>āsīsatevā</b>ti āsīsatiyeva patthetiyeva. <b>pakkhī</b>ti pakkhehi yuttatāya pakkhī. dvikkhattuṃ jātatāya <b>dijo. tāva dūragatā satī</b>ti pabbatamatthakato macchānañca udakassa ca dūrabhāvaṃ passa, evaṃ dūragatā samānā sakkassa ānubhāvena bakassa āsā pūriyevāti.</p>
	<p class="paratype03">atha rājā tassā kathaṃ sutvā rūpe bajjhitvā kathāya allīno gantuṃ asakkonto amacce sannipātetvā satanāmaṃ kāresi, satanāmavasena nāmaṃ gavesatopissa aññaṃ saṃvaccharaṃ atītaṃ . so tiṇṇaṃ saṃvaccharānaṃ accayena bodhisattaṃ upasaṅkamitvā satanāmavasena “asukā nāma bhavissatī”ti pucchi. “na jānāsi, mahārājā”ti. so “gamissāma dāni mayan”ti bodhisattaṃ vanditvā pāyāsi. āsaṅkā kumārikā ca puna phalikavātapānaṃ nissāya ṭhitāva. rājā taṃ disvā “tvaṃ accha, mayaṃ gamissāmā”ti āha. “kasmā, mahārājā”ti. “tvaṃ maṃ vacaneneva santappesi, na ca kāmaratiyā, tava madhuravacanena bajjhitvā vasantassa mama tīṇi saṃvaccharāni atikkantāni, idāni gamissāmī”ti imā gāthā āha — </p>
	<p class="paratype40">29<b>.</b> </p>
	<p class="paratype21">“sampesi kho maṃ vācāya, na ca sampesi kammunā. </p>
	<p class="paratype22">mālā sereyyakasseva, vaṇṇavantā agandhikā. </p>
	<p class="paratype40">30<b>.</b> </p>
	<p class="paratype21">“aphalaṃ madhuraṃ vācaṃ, yo mittesu pakubbati. </p>
	<p class="paratype22">adadaṃ avissajaṃ bhogaṃ, sandhi tenassa jīrati. </p>
	<p class="paratype40">31<b>.</b> </p>
	<p class="paratype21">“yañhi kayirā tañhi vade, yaṃ na kayirā na taṃ vade. </p>
	<p class="paratype22">akarontaṃ bhāsamānaṃ, parijānanti paṇḍitā. </p>
	<p class="paratype40">32<b>.</b> </p>
	<p class="paratype21">“balañca vata me khīṇaṃ, pātheyyañca na vijjati. </p>
	<p class="paratype22">saṅke pāṇūparodhāya, handa dāni vajāmahan”ti.</p>
	<p class="paratype03">tattha <b>sampesī</b>ti santappesi pīṇesi. <b>sereyyakassā</b>ti suvaṇṇakuraṇḍakassa. desanāsīsamevetaṃ, yaṃkiñci pana suvaṇṇakuraṇḍakajayasumanādikaṃ aññampi pupphaṃ vaṇṇasampannaṃ agandhakaṃ, sabbaṃ taṃ sandhāyevamāha. <b>vaṇṇavantā agandhikā</b>ti yathā sereyyakādīnaṃ mālā vaṇṇavantatāya dassanena tappeti, agandhatāya gandhena na tappeti, evaṃ tvampi dassanena piyavacanena ca santappesi, na kammunāti dīpeti. <b>adada</b>nti bhadde, yo “imaṃ nāma vo bhogaṃ dassāmī”ti madhuravacanena vatvā taṃ bhogaṃ adadanto avissajjento kevalaṃ madhuravacanameva karoti, tena saddhiṃ assa mittassa sandhi jīrati, mittasanthavo na ghaṭīyati. <b>pātheyyañcā</b>ti bhadde, mayhaṃ tava madhuravacanena bajjhitvā tīṇi saṃvaccharāni vasantasseva hatthiassarathapattisaṅkhātaṃ balañca khīṇaṃ, manussānaṃ bhattavetanasaṅkhātaṃ pātheyyañca natthi. <b>saṅke pāṇūparodhāyā</b>ti svāhaṃ idheva attano jīvitavināsaṃ āsaṅkāmi, handa dānāhaṃ gacchāmīti.</p>
	<p class="paratype03">āsaṅkā kumārikā rañño vacanaṃ sutvā “mahārāja, tvaṃ mayhaṃ nāmaṃ jānāsi, tayā vuttameva mama nāmaṃ, idaṃ me pitu kathetvā maṃ gaṇhitvā yāhī”ti raññā saddhiṃ sallapantī āha — </p>
	<p class="paratype40">33<b>.</b> </p>
	<p class="paratype21">“etadeva hi me nāmaṃ, yaṃnāmasmi rathesabha. </p>
	<p class="paratype22">āgamehi mahārāja, pitaraṃ āmantayāmahan”ti.</p>
	<p class="paratype03">tassattho — yaṃnāmā ahaṃ asmi, taṃ etaṃ āsaṅkātveva mama nāmanti.</p>
	<p class="paratype03">taṃ sutvā rājā bodhisattassa santikaṃ gantvā “bhante, tumhākaṃ dhītā āsaṅkā nāmā”ti āha. “nāmaṃ ñātakālato paṭṭhāya taṃ gahetvā gaccha, mahārājā”ti. so mahāsattaṃ vanditvā phalikavimānadvāraṃ āgantvā āha — “bhadde, pitarāpi te mayhaṃ dinnā, ehi dāni gamissāmā”ti. “āgamehi, mahārāja, pitaraṃ āmantayāmahan”ti pāsādā otaritvā mahāsattaṃ vanditvā roditvā khamāpetvā rañño santikaṃ āgatā. rājā taṃ gahetvā bārāṇasiṃ gantvā puttadhītāhi vaḍḍhanto piyasaṃvāsaṃ vasi. bodhisatto aparihīnajjhāno brahmaloke uppajji.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. tadā āsaṅkā kumārikā purāṇadutiyikā ahosi, rājā ukkaṇṭhitabhikkhu, tāpaso pana ahameva ahosinti. </p>
	<p class="paratype06">āsaṅkajātakavaṇṇanā pañcamā. </p> 
</body>
</html>