<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [238] 8. ekapadajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[238] 8. ekapadajātakavaṇṇanā</h5>
	<p class="paratype03"><b>iṅgha</b> <b>ekapadaṃ, tātā</b>ti idaṃ satthā jetavane viharanto ekaṃ kuṭumbikaṃ ārabbha kathesi. sāvatthivāsī kiresa kuṭumbiko, athassa ekadivasaṃ aṅke nisinno putto atthassa dvāraṃ nāma pañhaṃ pucchi. so “buddhavisayo esa pañho, na taṃ añño kathetuṃ sakkhissatī”ti puttaṃ gahetvā jetavanaṃ gantvā satthāraṃ vanditvā “bhante, ayaṃ me dārako ūrumhi nisinno atthassa dvāraṃ nāma pañhaṃ pucchi, ahaṃ taṃ ajānanto idhāgato, kathetha, bhante, imaṃ pañhan”ti. satthā “na kho, upāsaka, ayaṃ dārako idāneva atthagavesako, pubbepi atthagavesakova hutvā imaṃ pañhaṃ paṇḍite pucchi, porāṇakapaṇḍitāpissa kathesuṃ, bhavasaṅkhepagatattā pana na sallakkhesī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto seṭṭhikule nibbattitvā vayappatto pitu accayena seṭṭhiṭṭhānaṃ labhi. athassa putto daharo kumāro ūrumhi nisīditvā “tāta, mayhaṃ ekapadaṃ anekatthanissitaṃ ekaṃ kāraṇaṃ kathethā”ti pucchanto paṭhamaṃ gāthamāha — </p>
	<p class="paratype40">175<b>.</b> </p>
	<p class="paratype21">“iṅgha ekapadaṃ tāta, anekatthapadassitaṃ. </p>
	<p class="paratype22">kiñci saṅgāhikaṃ brūsi, yenatthe sādhayemase”ti.</p>
	<p class="paratype03">tattha <b>iṅghā</b>ti yācanatthe codanatthe vā nipāto. <b>ekapada</b>nti ekaṃ kāraṇapadaṃ, ekaṃ kāraṇūpasañhitaṃ vā byañjanapadaṃ. <b>anekatthapadassita</b>nti anekāni atthapadāni kāraṇapadāni nissitaṃ. <b>kiñci saṅgāhikaṃ brūsī</b>ti kiñci ekapadaṃ bahūnaṃ padānaṃ saṅgāhikaṃ brūhi, ayameva vā pāṭho. <b>yenatthe sādhayemase</b>ti yena ekena padena anekatthanissitena mayaṃ attano vuḍḍhiṃ sādheyyāma, taṃ me kathehīti pucchi.</p>
	<p class="paratype03">athassa pitā kathento dutiyaṃ gāthamāha — </p>
	<p class="paratype40">176<b>.</b> </p>
	<p class="paratype21">“dakkheyyekapadaṃ tāta, anekatthapadassitaṃ. </p>
	<p class="paratype27">tañca sīlena saññuttaṃ, khantiyā upapāditaṃ. </p>
	<p class="paratype22">alaṃ mitte sukhāpetuṃ, amittānaṃ dukhāya cā”ti.</p>
	<p class="paratype03">tattha <b>dakkheyyekapada</b>nti dakkheyyaṃ ekapadaṃ. dakkheyyaṃ nāma lābhuppādakassa chekassa kusalassa ñāṇasampayuttaṃ vīriyaṃ. <b>anekatthapadassita</b>nti evaṃ vuttappakāraṃ vīriyaṃ anekehi atthapadehi nissitaṃ. katarehīti? sīlādīhi. teneva <b>“tañca sīlena saññutta”</b>ntiādimāha. tassattho — tañca panetaṃ vīriyaṃ ācārasīlasampayuttaṃ adhivāsanakhantiyā upetaṃ mitte sukhāpetuṃ amittānañca dukkhāya alaṃ samatthaṃ. ko hi nāma lābhuppādakañāṇasampayuttakusalavīriyasamannāgato ācārakhantisampanno mitte sukhāpetuṃ, amitte vā dukkhāpetuṃ na sakkotīti.</p>
	<p class="paratype03">evaṃ bodhisatto puttassa pañhaṃ kathesi. sopi pitu kathitanayeneva attano atthaṃ sādhetvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne pitāputtā sotāpattiphale patiṭṭhitā. “tadā putto ayameva putto ahosi, bārāṇasiseṭṭhi pana ahameva ahosin”ti. </p>
	<p class="paratype06">ekapadajātakavaṇṇanā aṭṭhamā. </p> 
</body>
</html>