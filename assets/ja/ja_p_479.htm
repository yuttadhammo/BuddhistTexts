<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [473] 10. mittāmittajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>12. dvādasakanipāto</h3>
	<h4>[473] 10. mittāmittajātakavaṇṇanā</h4>
	<p class="paratype03"><b>kāni kammānī</b>ti idaṃ satthā jetavane viharanto kosalarañño atthacarakaṃ amaccaṃ ārabbha kathesi. so kira rañño bahūpakāro ahosi. athassa rājā atirekasammānaṃ kāresi. avasesā naṃ asahamānā “deva, asuko nāma amacco tumhākaṃ anatthakārako”ti paribhindiṃsu. rājā taṃ pariggaṇhanto kiñci dosaṃ adisvā “ahaṃ imassa kiñci dosaṃ na passāmi, kathaṃ nu kho sakkā mayā imassa mittabhāvaṃ vā amittabhāvaṃ vā jānitun”ti cintetvā “imaṃ pañhaṃ ṭhapetvā tathāgataṃ añño jānituṃ na sakkhissati, gantvā pucchissāmī”ti bhuttapātarāso satthāraṃ upasaṅkamitvā “bhante, kathaṃ nu kho sakkā purisena attano mittabhāvaṃ vā amittabhāvaṃ vā jānitun”ti pucchi. atha naṃ satthā “pubbepi mahārāja, paṇḍitā imaṃ pañhaṃ cintetvā paṇḍite pucchitvā tehi kathitavasena ñatvā amitte vajjetvā mitte seviṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa atthadhammānusāsako amacco ahosi. tadā bārāṇasirañño ekaṃ atthacarakaṃ amaccaṃ sesā paribhindiṃsu. rājā tassa dosaṃ apassanto “kathaṃ nu kho sakkā mittaṃ vā amittaṃ vā ñātun”ti mahāsattaṃ pucchanto paṭhamaṃ gāthamāha — </p>
	<p class="paratype40">121<b>.</b> </p>
	<p class="paratype21">“kāni kammāni kubbānaṃ, kathaṃ viññū parakkame. </p>
	<p class="paratype22">amittaṃ jāneyya medhāvī, disvā sutvā ca paṇḍito”ti.</p>
	<p class="paratype03">tassattho — kāni kammāni karontaṃ medhāvī paṇḍito puriso cakkhunā disvā vā sotena sutvā vā “ayaṃ mayhaṃ amitto”ti jāneyya, tassa jānanatthāya kathaṃ viññū parakkameyyāti.</p>
	<p class="paratype03">athassa amittalakkhaṇaṃ kathento āha — </p>
	<p class="paratype40">122<b>.</b> </p>
	<p class="paratype21">“na naṃ umhayate disvā, na ca naṃ paṭinandati. </p>
	<p class="paratype22">cakkhūni cassa na dadāti, paṭilomañca vattati. </p>
	<p class="paratype40">123<b>.</b> </p>
	<p class="paratype21">“amitte tassa bhajati, mitte tassa na sevati. </p>
	<p class="paratype22">vaṇṇakāme nivāreti, akkosante pasaṃsati. </p>
	<p class="paratype40">124<b>.</b> </p>
	<p class="paratype21">“guyhañca tassa nakkhāti, tassa guyhaṃ na gūhati. </p>
	<p class="paratype22">kammaṃ tassa na vaṇṇeti, paññassa nappasaṃsati. </p>
	<p class="paratype40">125<b>.</b> </p>
	<p class="paratype21">“abhave nandati tassa, bhave tassa na nandati. </p>
	<p class="paratype27">accheraṃ bhojanaṃ laddhā, tassa nuppajjate sati. </p>
	<p class="paratype22">tato naṃ nānukampati, aho sopi labheyyito. </p>
	<p class="paratype40">126<b>.</b> </p>
	<p class="paratype21">“iccete soḷasākārā, amittasmiṃ patiṭṭhitā. </p>
	<p class="paratype22">yehi amittaṃ jāneyya, disvā sutvā ca paṇḍito”ti.</p>
	<p class="paratype03">mahāsatto imā pañca gāthā vatvāna puna — </p>
	<p class="paratype40">127<b>.</b> </p>
	<p class="paratype21">“kāni kammāni kubbānaṃ, kathaṃ viññū parakkame. </p>
	<p class="paratype22">mittaṃ jāneyya medhāvī, disvā sutvā ca paṇḍito”ti. — </p>
	<p class="paratype25">imāya gāthāya mittalakkhaṇaṃ puṭṭho sesagāthā abhāsi — </p>
	<p class="paratype40">128<b>.</b> </p>
	<p class="paratype21">“pavutthaṃ tassa sarati, āgataṃ abhinandati. </p>
	<p class="paratype22">tato kelāyito hoti, vācāya paṭinandati. </p>
	<p class="paratype40">129<b>.</b> </p>
	<p class="paratype21">“mitte tasseva bhajati, amitte tassa na sevati. </p>
	<p class="paratype22">akkosante nivāreti, vaṇṇakāme pasaṃsati. </p>
	<p class="paratype40">130<b>.</b> </p>
	<p class="paratype21">“guyhañca tassa akkhāti, tassa guyhañca gūhati. </p>
	<p class="paratype22">kammañca tassa vaṇṇeti, paññaṃ tassa pasaṃsati. </p>
	<p class="paratype40">131<b>.</b> </p>
	<p class="paratype21">“bhave ca nandati tassa, abhave tassa na nandati. </p>
	<p class="paratype27">accheraṃ bhojanaṃ laddhā, tassa uppajjate sati. </p>
	<p class="paratype22">tato naṃ anukampati, aho sopi labheyyito. </p>
	<p class="paratype40">132<b>.</b> </p>
	<p class="paratype21">“iccete soḷasākārā, mittasmiṃ suppatiṭṭhitā. </p>
	<p class="paratype22">yehi mittañca jāneyya, disvā sutvā ca paṇḍito”ti.</p>
	<p class="paratype03">tattha <b>na naṃ umhayate disvā</b>ti taṃ mittaṃ mittapatirūpako disvā sitaṃ na karoti, pahaṭṭhākāraṃ na dasseti. <b>na ca naṃ paṭinandatī</b>ti tassa kathaṃ paggaṇhanto na paṭinandati na tussati. <b>cakkhūni cassa na dadātī</b>ti olokentaṃ na oloketi. <b>paṭilomañcā</b>ti tassa kathaṃ paṭippharati paṭisattu hoti. <b>vaṇṇakāme</b>ti tassa vaṇṇaṃ bhaṇante. <b>nakkhātī</b>ti attano guyhaṃ tassa na ācikkhati. <b>kammaṃ tassā</b>ti tena katakammaṃ na vaṇṇayati. <b>paññassā</b>ti assa paññaṃ nappasaṃsati, ñāṇasampadaṃ na pasaṃsati. <b>abhave</b>ti avaḍḍhiyaṃ. <b>tassa nuppajjate satī</b>ti tassa mittapatirūpakassa “mama mittassapi ito dassāmī”ti sati na uppajjati. <b>nānukampatī</b>ti muducittena na cinteti. <b>labheyyito</b>ti labheyya ito. <b>ākārā</b>ti kāraṇāni. <b>pavuttha</b>nti videsagataṃ . <b>kelāyito</b>ti kelāyati mamāyati pattheti piheti icchatīti attho. <b>vācāyā</b>ti madhuravacanena taṃ samudācaranto paṭinandati tussati. sesaṃ vuttapaṭipakkhanayena veditabbaṃ. rājā mahāsattassa kathāya attamano hutvā tassa mahantaṃ yasaṃ adāsi.</p>
	<p class="paratype03">satthā imaṃ dhammadesanaṃ āharitvā “evaṃ, mahārāja, pubbepesa pañho samuṭṭhahi, paṇḍitāva naṃ kathayiṃsu, imehi dvattiṃsāya ākārehi mittāmitto jānitabbo”ti vatvā jātakaṃ samodhānesi — “tadā rājā ānando ahosi, paṇḍitāmacco pana ahameva ahosin”ti. </p>
	<p class="paratype06">mittāmittajātakavaṇṇanā dasamā. </p>
	<p class="paratype01">jātakuddānaṃ — </p>
	<p class="paratype21">kuṇālaṃ bhaddasālañca, samuddavāṇija paṇḍitaṃ. </p>
	<p class="paratype22">janasandhaṃ mahākaṇhaṃ, kosiyaṃ sirimantakaṃ. </p>
	<p class="paratype21">padumaṃ mittāmittañca, iccete dasa jātake. </p>
	<p class="paratype22">saṅgāyiṃsu mahātherā, dvādasamhi nipātake. </p>
	<p class="paratype06">dvādasakanipātavaṇṇanā niṭṭhitā. </p> 
</body>
</html>