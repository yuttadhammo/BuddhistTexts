<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [289] 9. nānāchandajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[289] 9. nānāchandajātakavaṇṇanā</h5>
	<p class="paratype03"><b>nānāchandā, mahārājā</b>ti idaṃ satthā jetavane viharanto āyasmato ānandassa aṭṭhavaralābhaṃ ārabbha kathesi. vatthu ekādasakanipāte <b>juṇhajātake</b> (jā. 1.11.13 ādayo) āvibhavissati.</p>
	<p class="paratype03">atīte pana bodhisatto bārāṇasiyaṃ brahmadatte rajjaṃ kārente tassa aggamahesiyā kucchimhi nibbattitvā vayappatto takkasilāyaṃ sabbasippāni uggahetvā pitu accayena rajjaṃ pāpuṇi. tassa ṭhānato apanīto pitu purohito atthi. so duggato hutvā ekasmiṃ jaragehe vasati. athekadivasaṃ bodhisatto aññātakavesena rattibhāge nagaraṃ pariggaṇhanto vicarati. tamenaṃ katakammacorā ekasmiṃ surāpāne suraṃ pivitvā aparampi ghaṭenādāya attano gehaṃ gacchantā antaravīthiyaṃ disvā “are kosi tvan”ti vatvā paharitvā uttarisāṭakaṃ gahetvā ghaṭaṃ ukkhipāpetvā tāsentā gacchiṃsu. sopi kho brāhmaṇo tasmiṃ khaṇe nikkhamitvā antaravīthiyaṃ ṭhito nakkhattaṃ olokento rañño amittānaṃ hatthagatabhāvaṃ ñatvā brāhmaṇiṃ āmantesi. sā “kiṃ, ayyā”ti vatvā vegena tassa santikaṃ āgatā. atha naṃ so āha — “bhoti amhākaṃ rājā amittānaṃ vasaṃ gato”ti. “ayya, kiṃ te rañño santike pavattiyā, brāhmaṇā jānissantī”ti.</p>
	<p class="paratype03">rājā brāhmaṇassa saddaṃ sutvā thokaṃ gantvā dhutte āha — “duggatomhi, sāmi, uttarāsaṅgaṃ gahetvā vissajjetha man”ti. te punappunaṃ kathentaṃ kāruññena vissajjesuṃ. so tesaṃ vasanagehaṃ sallakkhetvā nivatti. atha porāṇakapurohito brāhmaṇopi “bhoti, amhākaṃ rājā amittahatthato mutto”ti āha. rājā tampi sutvā tampi gehaṃ sallakkhetvā pāsādaṃ abhiruhi. so vibhātāya rattiyā brāhmaṇe pakkosāpetvā “kiṃ ācariyā rattiṃ nakkhattaṃ olokayitthā”ti pucchi. “āma, devā”ti. “kiṃ sobhanan”ti? “sobhanaṃ, devā”ti. “koci gāho natthī”ti. “natthi, devā”ti. rājā “asukagehato brāhmaṇaṃ pakkosathā”ti porāṇakapurohitaṃ pakkosāpetvā “kiṃ, ācariya, rattiṃ te nakkhattaṃ diṭṭhan”ti pucchi. “āma, devā”ti. “atthi koci gāho”ti. “āma, mahārāja, ajja rattiṃ tumhe amittavasaṃ gantvā muhutteneva muttā”ti. rājā “nakkhattajānanakena nāma evarūpena bhavitabban”ti sesabrāhmaṇe nikkaḍḍhāpetvā “brāhmaṇa, pasannosmi te, varaṃ tvaṃ gaṇhā”ti āha. “mahārāja, puttadārena saddhiṃ mantetvā gaṇhissāmī”ti. “gaccha mantetvā ehī”ti.</p>
	<p class="paratype03">so gantvā brāhmaṇiñca puttañca suṇisañca dāsiñca pakkositvā “rājā me varaṃ dadāti, kiṃ gaṇhāmā”ti pucchi. brāhmaṇī “mayhaṃ dhenusataṃ ānehī”ti āha, putto chattamāṇavo nāma “mayhaṃ kumudavaṇṇehi catūhi sindhavehi yuttaṃ ājaññarathan”ti, suṇisā “mayhaṃ maṇikuṇḍalaṃ ādiṃ katvā sabbālaṅkāran”ti, puṇṇā nāma dāsī “mayhaṃ udukkhalamusalañceva suppañcā”ti. brāhmaṇo pana gāmavaraṃ gahetukāmo rañño santikaṃ gantvā “kiṃ, brāhmaṇa, pucchito te puttadāro”ti puṭṭho “āma, deva, pucchito, anekacchando”ti vatvā paṭhamaṃ gāthādvayamāha — </p>
	<p class="paratype40">115<b>.</b> </p>
	<p class="paratype21">“nānāchandā mahārāja, ekāgāre vasāmase. </p>
	<p class="paratype22">ahaṃ gāmavaraṃ icche, brāhmaṇī ca gavaṃ sataṃ. </p>
	<p class="paratype40">116<b>.</b> </p>
	<p class="paratype21">“putto ca ājaññarathaṃ, kaññā ca maṇikuṇḍalaṃ. </p>
	<p class="paratype22">yā cesā puṇṇikā jammī, udukkhalaṃbhikaṅkhatī”ti.</p>
	<p class="paratype03">tattha <b>icche</b>ti icchāmi. <b>gavaṃ sata</b>nti dhenūnaṃ gunnaṃ sataṃ. <b>kaññā</b>ti suṇisā. <b>yā cesā</b>ti yā esā amhākaṃ ghare puṇṇikā nāma dāsī, sā jammī lāmikā suppamusalehi saddhiṃ udukkhalaṃ abhikaṅkhati icchatīti.</p>
	<p class="paratype03">rājā “sabbesaṃ icchiticchitaṃ dethā”ti āṇāpento — </p>
	<p class="paratype40">117<b>.</b> </p>
	<p class="paratype21">“brāhmaṇassa gāmavaraṃ, brāhmaṇiyā gavaṃ sataṃ. </p>
	<p class="paratype27">puttassa ājaññarathaṃ, kaññāya maṇikuṇḍalaṃ. </p>
	<p class="paratype22">yañcetaṃ puṇṇikaṃ jammiṃ, paṭipādethudukkhalan”ti. — gāthamāha.</p>
	<p class="paratype03">tattha <b>yañceta</b>nti yañca etaṃ puṇṇikanti vadati, taṃ jammiṃ udukkhalaṃ paṭipādetha sampaṭicchāpethāti.</p>
	<p class="paratype03">iti rājā brāhmaṇena patthitañca aññañca mahantaṃ yasaṃ datvā “ito paṭṭhāya amhākaṃ kattabbakiccesu ussukkaṃ āpajjā”ti vatvā brāhmaṇaṃ attano santike akāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā brāhmaṇo ānando ahosi, rājā pana ahameva ahosin”ti. </p>
	<p class="paratype06">nānāchandajātakavaṇṇanā navamā. </p> 
</body>
</html>