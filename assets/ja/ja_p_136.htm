<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [130] 10. kosiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>13. kusanāḷivaggo</h4>
	<h5>[130] 10. kosiyajātakavaṇṇanā</h5>
	<p class="paratype03"><b>yathā</b> <b>vācā ca bhuñjassū</b>ti idaṃ satthā jetavane viharanto ekaṃ sāvatthiyaṃ mātugāmaṃ ārabbha kathesi. sā kirekassa saddhāsampannassa upāsakabrāhmaṇassa brāhmaṇī dussīlā pāpadhammā rattiṃ aticaritvā divā kiñci kammaṃ akatvā gilānālayaṃ dassetvā nitthunamānā nipajjati. atha naṃ brāhmaṇo “kiṃ te bhadde aphāsukan”ti pucchi. “vātā me vijjhantī”ti. “atha kiṃ laddhuṃ vaṭṭatī”ti? “siniddhamadhurāni paṇītapaṇītāni yāgubhattatelādīnī”ti. brāhmaṇo yaṃ yaṃ sā icchati, taṃ taṃ āharitvā deti, dāso viya sabbakiccāni karoti. sā pana brāhmaṇassa gehaṃ paviṭṭhakāle nipajjati, bahi nikkhantakāle jārehi saddhiṃ vītināmeti.</p>
	<p class="paratype03">atha brāhmaṇo “imissā sarīre vijjhanavātānaṃ pariyanto na paññāyatī”ti ekadivasaṃ gandhamālādīni ādāya jetavanaṃ gantvā satthāraṃ pūjetvā vanditvā ekamantaṃ nisīditvā “kiṃ, brāhmaṇa, na paññāyasī”ti vutte “bhante, brāhmaṇiyā kira me sarīre vātā vijjhanti, svāhaṃ tassā sappitelādīni ceva paṇītapaṇītabhojanāni ca pariyesāmi, sarīramassā ghanaṃ vippasannacchavivaṇṇaṃ jātaṃ, vātarogassa pana pariyanto na paññāyati. ahaṃ taṃ paṭijaggantova idhāgamanassa okāsaṃ na labhāmī”ti āha. satthā brāhmaṇiyā pāpabhāvaṃ ñatvā “brāhmaṇa, ‘evaṃ nipannassa mātugāmassa roge avūpasamante idañcidañca bhesajjaṃ kātuṃ vaṭṭatī’ti pubbepi te paṇḍitehi kathitaṃ, bhavasaṅkhepagatattā pana na sallakkhesī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇamahāsālakule nibbattitvā vayappatto takkasilāyaṃ sabbasippāni uggaṇhitvā bārāṇasiyaṃ disāpāmokkho ācariyo ahosi. ekasatarājadhānīsu khattiyakumārā ca brāhmaṇakumārā ca yebhuyyena tasseva santike sippaṃ uggaṇhanti. atheko janapadavāsī brāhmaṇamāṇavo bodhisattassa santike tayo vede aṭṭhārasa ca vijjāṭṭhānāni uggaṇhitvā bārāṇasiyaṃyeva kuṭumbaṃ saṇṭhapetvā divase divase dvattikkhattuṃ bodhisattassa santikaṃ āgacchati . tassa brāhmaṇī dussīlā ahosi pāpadhammāti sabbaṃ paccuppannavatthusadisameva.</p>
	<p class="paratype03">bodhisatto pana “iminā kāraṇena ovādagahaṇāya okāsaṃ na labhāmī”ti vutte “sā māṇavikā imaṃ vañcetvā nipajjatī”ti ñatvā “tassā rogānucchavikaṃ bhesajjaṃ ācikkhissāmī”ti cintetvā āha “tāta, tvaṃ ito paṭṭhāya tassā sappikhīrarasādīni mā adāsi, gomutte pana pañcapaṇṇāni phalādīni ca pakkhipitvā koṭṭetvā navatambalohabhājane pakkhipitvā lohagandhaṃ gāhāpetvā rajjuṃ vā yottaṃ vā rukkhaṃ vā lataṃ vā gahetvā ‘idaṃ te rogassa anucchavikabhesajjaṃ, idaṃ vā piva, uṭṭhāya vā tayā bhuttabhattassa anucchavikaṃ kammaṃ karohī”ti vatvā imaṃ gāthaṃ vadeyyāsi. “sace bhesajjaṃ na pivati, atha naṃ rajjuyā vā yottena vā rukkhena vā latāya vā katici pahāre paharitvā kesesu gahetvā ākaḍḍhitvā kapparena potheyyāsi, sā taṅkhaṇaññeva uṭṭhāya kammaṃ karissatī”ti. so “sādhū”ti sampaṭicchitvā vuttaniyāmeneva bhesajjaṃ katvā “bhadde, imaṃ bhesajjaṃ pivā”ti āha. “kena te idaṃ ācikkhitan”ti? “ācariyena, bhadde”ti. “apanehi taṃ, na pivissāmī”ti. māṇavo “na tvaṃ attano ruciyā pivissasī”ti rajjuṃ gahetvā “attano rogassa anucchavikaṃ bhesajjaṃ vā piva, yāgubhattānucchavikaṃ kammaṃ vā karohī”ti vatvā imaṃ gāthamāha — </p>
	<p class="paratype40">130<b>.</b> </p>
	<p class="paratype21">“yathāvācā ca bhuñjassu, yathābhuttañca byāhara. </p>
	<p class="paratype22">ubhayaṃ te na sameti, vācā bhuttañca kosiye”ti.</p>
	<p class="paratype03">tattha <b>yathāvācā ca bhuñjassū</b>ti yathā te vācā, tathā bhuñjassu, “vātā me vijjhantī”ti vācāya anucchavikameva katvā bhuñjassūti attho. “yathāvācaṃ vā”tipi pāṭho yujjati, “yathāvācāyā”tipi paṭhanti, sabbattha ayameva attho. <b>yathābhuttañca byāharā</b>ti yaṃ yathā te bhuttaṃ, tassa anucchavikameva byāhara, “arogamhī”ti vatvā gehe kattabbaṃ karosīti attho. “yathābhūtañcā”tipi pāṭho, atha vā arogamhīti yathābhūtameva vatvā kammaṃ karohīti attho. <b>ubhayaṃ te na sameti, vācābhuttañca kosiye</b>ti yā ca te ayaṃ vācā “vātā maṃ vijjhantī”ti yañca te idaṃ paṇītabhojanaṃ bhuttaṃ, idaṃ ubhayampi tuyhaṃ na sameti, tasmā uṭṭhāya kammaṃ karohi. “kosiye”ti taṃ gottenālapati.</p>
	<p class="paratype03">evaṃ vutte kosiyabrāhmaṇadhītā “ācariyena ussukkaṃ āpannakālato paṭṭhāya na sakkā mayā esa vañcetuṃ, uṭṭhāya kammaṃ karissāmī”ti uṭṭhāya kammaṃ akāsi. “ācariyena me dussīlabhāvo ñāto, idāni na sakkā ito paṭṭhāya puna evarūpaṃ kātun”ti ācariye gāravena pāpakammatopi viramitvā sīlavatī ahosi. sāpi brāhmaṇī “sammāsambuddhena kiramhi ñātā”ti sattharipi gāravena na puna anācāraṃ akāsi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā jayampatikā idāni jayampatikāva, ācariyo pana ahameva ahosin”ti. </p>
	<p class="paratype06">kosiyajātakavaṇṇanā dasamā. </p>
	<p class="paratype06">kusanāḷivaggo terasamo. </p>
	<p class="paratype01">tassuddānaṃ — </p>
	<p class="paratype21">kusanāḷi ca dummedhaṃ, naṅgalīsambakaṭāhaṃ. </p>
	<p class="paratype22">asilakkhaṇakalaṇḍukaṃ, biḷāraggikakosiyanti. </p> 
</body>
</html>