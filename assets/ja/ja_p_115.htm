<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [109] 9. kuṇḍakapūvajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>11. parosatavaggo</h4>
	<h5>[109] 9. kuṇḍakapūvajātakavaṇṇanā</h5>
	<p class="paratype03"><b>yathanno puriso hotī</b>ti idaṃ satthā sāvatthiyaṃ viharanto mahāduggataṃ ārabbha kathesi. sāvatthiyañhi kadāci ekameva kulaṃ buddhappamukhassa bhikkhusaṅghassa dānaṃ deti, kadāci tīṇi cattāri ekato hutvā, kadāci gaṇabandhanena, kadāci vīthisabhāgena, kadāci sakalanagaraṃ chandakaṃ saṃharitvā. tadā pana vīthibhattaṃ nāma ahosi. atha manussā buddhappamukhassa bhikkhusaṅghassa yāguṃ datvā “khajjakaṃ āharathā”ti āhaṃsu. tadā paneko paresaṃ bhatikārako duggatamanusso tassaṃ vīthiyaṃ vasamāno cintesi “ahaṃ yāguṃ dātuṃ na sakkhissāmi, khajjakaṃ pana dassāmī”ti saṇhasaṇhaṃ kuṇḍakaṃ vaḍḍhāpetvā udakena temetvā akkapaṇṇena veṭhetvā kukkuḷe pacitvā “idaṃ buddhassa dassāmī”ti taṃ ādāya gantvā satthu santike ṭhito “khajjakaṃ āharathā”ti ekasmiṃ vacane vuttamatte sabbapaṭhamaṃ gantvā taṃ pūvaṃ satthu patte patiṭṭhāpesi, satthā aññehi dīyamānaṃ khajjakaṃ aggahetvā tameva pūvakhajjakaṃ paribhuñji.</p>
	<p class="paratype03">tasmiṃyeva pana khaṇe “sammāsambuddhena kira mahāduggatassa kuṇḍakakhajjakaṃ ajigucchitvā amataṃ viya paribhuttan”ti sakalanagaraṃ ekakolāhalaṃ ahosi. rājarājamahāmattādayo antamaso dovārike upādāya sabbeva sannipatitvā satthāraṃ vanditvā mahāduggataṃ upasaṅkamitvā “handa bho, sataṃ gahetvā, dve satāni gahetvā, pañca satāni gahetvā amhākaṃ pattiṃ dehī”ti vadiṃsu. so “satthāraṃ paṭipucchitvā jānissāmī”ti satthu santikaṃ gantvā tamatthaṃ ārocesi. satthā “dhanaṃ gahetvā vā aggahetvā vā sabbasattānaṃ pattiṃ dehī”ti āha. so dhanaṃ gahetuṃ ārabhi. manussā diguṇacatugguṇāṭṭhaguṇādivasena dadantā nava hiraññakoṭiyo adaṃsu. satthā anumodanaṃ katvā vihāraṃ gantvā bhikkhūhi vatte dassite sugatovādaṃ datvā gandhakuṭiṃ pāvisi. rājā sāyanhasamaye mahāduggataṃ pakkosāpetvā seṭṭhiṭṭhānena pūjesi.</p>
	<p class="paratype03">bhikkhū dhammasabhāyaṃ kathaṃ samuṭṭhāpesuṃ “āvuso, satthā mahāduggatena dinnaṃ kuṇḍakapūvaṃ ajigucchanto amataṃ viya paribhuñji, mahāduggatopi bahudhanañca seṭṭhiṭṭhānañca labhitvā mahāsampattiṃ patto”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva mayā ajigucchantena tassa kuṇḍakapūvo paribhutto, pubbepi rukkhadevatāya hutvā paribhuttoyeva, tadāpi cesa maṃ nissāya seṭṭhiṭṭhānaṃ alatthevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ ṭhāne eraṇḍarukkhe rukkhadevatā hutvā nibbatti. tadā tasmiṃ gāmake manussā devatāmaṅgalikā honti. athekasmiṃ chaṇe sampatte manussā attano attano rukkhadevatānaṃ balikammaṃ akaṃsu. atheko duggatamanusso te manusse rukkhadevatā paṭijaggante disvā ekaṃ eraṇḍarukkhaṃ paṭijaggi. te manussā attano attano devatānaṃ nānappakārāni mālāgandhavilepanādīni ceva khajjabhojjāni ca ādāya gacchiṃsu. so pana kuṇḍakapūvañceva uḷuṅkena ca udakaṃ ādāya gantvā eraṇḍarukkhassa avidūre ṭhatvā cintesi “devatā nāma dibbakhajjakāni khādanti, mayhaṃ devatā imaṃ kuṇḍakapūvaṃ na khādissati, kiṃ imaṃ akāraṇena nāsemi, ahameva naṃ khādissāmī”ti tatova nivatti. bodhisatto khandhaviṭape ṭhatvā “bho purisa, sace tvaṃ issaro bhaveyyāsi, mayhaṃ madhurakhajjakaṃ dadeyyāsi. tvaṃ pana duggato, ahaṃ tava pūvaṃ na khāditvā aññaṃ kiṃ khādissāmi, mā me koṭṭhāsaṃ nāsehī”ti vatvā imaṃ gāthamāha — </p>
	<p class="paratype40">109<b>.</b> </p>
	<p class="paratype21">“yathanno puriso hoti, tathannā tassa devatā. </p>
	<p class="paratype22">āharetaṃ kuṇḍapūvaṃ, mā me bhāgaṃ vināsayā”ti.</p>
	<p class="paratype03">tattha <b>yathanno</b>ti yathārūpabhojano hoti. <b>tathannā</b>ti tassa purisassa devatāpi tathārūpabhojanāva hoti. <b>āharetaṃ kuṇḍapūva</b>nti etaṃ kuṇḍakena pakkapūvaṃ ānehi, mayhaṃ bhāgaṃ mā vināsehīti.</p>
	<p class="paratype03">so nivattitvā bodhisattaṃ oloketvā balikammamakāsi. bodhisatto tato ojaṃ paribhuñjitvā “purisa, tvaṃ kimatthaṃ maṃ paṭijaggasī”ti āha. “duggatomhi, sāmi, taṃ nissāya duggatabhāvato muccitukāmatāya paṭijaggāmī”ti. “bho purisa, mā cintayi, tayā kataññussa katavedino pūjā katā, imaṃ eraṇḍaṃ parikkhipitvā nidhikumbhiyo gīvāya gīvaṃ āhaccaṭhitā. tvaṃ rañño ācikkhitvā sakaṭehi dhanaṃ āharāpetvā rājaṅgaṇe rāsiṃ kārehi, rājā te tussitvā seṭṭhiṭṭhānaṃ dassatī”ti vatvā bodhisatto antaradhāyi. so tathā akāsi. rājāpi tassa seṭṭhiṭṭhānaṃ adāsi. iti so bodhisattaṃ nissāya mahāsampattiṃ patvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā duggato etarahi duggatova, eraṇḍarukkhadevatā pana ahameva ahosin”ti. </p>
	<p class="paratype06">kuṇḍakapūvajātakavaṇṇanā navamā. </p> 
</body>
</html>