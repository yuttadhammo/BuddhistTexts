<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [45] 5. rohiṇijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>5. atthakāmavaggo</h4>
	<h5>[45] 5. rohiṇijātakavaṇṇanā</h5>
	<p class="paratype03"><b>seyyo</b> <b>amitto</b>tīdaṃ satthā jetavane viharanto ekaṃ anāthapiṇḍikaseṭṭhino dāsiṃ ārabbha kathesi. anāthapiṇḍikassa kira ekā rohiṇī nāma dāsī ahosi. tassā vīhipaharaṇaṭṭhāne āgantvā mahallikā mātā nipajji, taṃ makkhikā parivāretvā sūciyā vijjhamānā viya khādanti. sā dhītaraṃ āha — “amma, makkhikā maṃ khādanti, etā vārehī”ti. sā “vāressāmi, ammā”ti musalaṃ ukkhipitvā “mātu sarīre makkhikā māretvā vināsaṃ pāpessāmī”ti mātaraṃ musalena paharitvā jīvitakkhayaṃ pāpesi. taṃ disvā “mātā me matā”ti rodituṃ ārabhi. taṃ pavattiṃ seṭṭhissa ārocesuṃ. seṭṭhi tassā sarīrakiccaṃ kāretvā vihāraṃ gantvā sabbaṃ taṃ pavattiṃ satthu ārocesi. satthā “na kho, gahapati, esā ‘mātu sarīre makkhikā māressāmī’ti idāneva musalena paharitvā mātaraṃ māresi, pubbepi māresiyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto seṭṭhikule nibbattitvā pituaccayena seṭṭhiṭṭhānaṃ pāpuṇi. tassāpi rohiṇīyeva nāma dāsī ahosi. sāpi attano vīhipaharaṇaṭṭhānaṃ āgantvā nipannaṃ mātaraṃ “makkhikā me, amma, vārehī”ti vuttā evameva musalena paharitvā mātaraṃ jīvitakkhayaṃ pāpetvā rodituṃ ārabhi. bodhisatto taṃ pavattiṃ sutvā “amittopi hi imasmiṃ loke paṇḍitova seyyo”ti cintetvā imaṃ gāthamāha — </p>
	<p class="paratype40">45<b>.</b> </p>
	<p class="paratype21">“seyyo amitto medhāvī, yañce bālānukampako. </p>
	<p class="paratype22">passa rohiṇikaṃ jammiṃ, mātaraṃ hantvāna socatī”ti.</p>
	<p class="paratype03">tattha <b>medhāvī</b>ti paṇḍito ñāṇī vibhāvī. <b>yañce bālānukampako</b>ti ettha <b>ya</b>nti liṅgavipallāso kato, <b>ce</b>ti nāmatthe nipāto. yo nāma bālo anukampako, tato sataguṇena sahassaguṇena paṇḍito amitto hontopi seyyoyevāti attho. atha vā <b>ya</b>nti paṭisedhanatthe nipāto, no ce bālānukampakoti attho. <b>jammi</b>nti lāmikaṃ dandhaṃ. <b>mātaraṃ hantvāna socatī</b>ti “makkhikā māressāmī”ti mātaraṃ hantvā idāni ayaṃ bālā sayameva rodati paridevati. iminā kāraṇena imasmiṃ loke amittopi paṇḍito seyyoti bodhisatto paṇḍitaṃ pasaṃsanto imāya gāthāya dhammaṃ desesi.</p>
	<p class="paratype03">satthā “na kho, gahapati, esā idāneva ‘makkhikā māressāmī’ti mātaraṃ ghātesi, pubbepi ghātesiyevā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā mātāyeva mātā ahosi, dhītāyeva dhītā, mahāseṭṭhi pana ahameva ahosin”ti. </p>
	<p class="paratype06">rohiṇijātakavaṇṇanā pañcamā. </p> 
</body>
</html>