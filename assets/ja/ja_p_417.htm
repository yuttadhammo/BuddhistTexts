<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [411] 6. susīmajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[411] 6. susīmajātakavaṇṇanā</h5>
	<p class="paratype03"><b>kāḷāni kesāni pure ahesu</b>nti idaṃ satthā jetavane viharanto mahābhinikkhamanaṃ ārabbha kathesi. tasmiñhi samaye bhikkhū dhammasabhāyaṃ nisīditvā dasabalassa nikkhamanaṃ vaṇṇayiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “anacchariyaṃ, bhikkhave, mayā dāni anekāni kappakoṭisatasahassāni pūritapāraminā mahābhinikkhamanaṃ, pubbepāhaṃ tiyojanasatike kāsiraṭṭhe rajjaṃ chaḍḍetvā nikkhantoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa purohitassa aggamahesiyā kucchimhi nibbatti, tassa jātadivaseyeva bārāṇasiraññopi putto jāyi. tesaṃ nāmaggahaṇadivase mahāsattassa susīmakumāroti nāmaṃ akaṃsu, rājaputtassa brahmadattakumāroti. bārāṇasirājā “puttena me saddhiṃ ekadivase jāto”ti bodhisattaṃ āṇāpetvā dhātiyo datvā tena saddhiṃ ekato vaḍḍhesi. te ubhopi vayappattā abhirūpā devakumāravaṇṇino hutvā takkasilāyaṃ sabbasippāni uggaṇhitvā paccāgamiṃsu. rājaputto uparājā hutvā bodhisattena saddhiṃ ekato khādanto pivanto nisīdanto sayanto pitu accayena rajjaṃ patvā mahāsattassa mahantaṃ yasaṃ datvā purohitaṭṭhāne taṃ ṭhapetvā ekadivasaṃ nagaraṃ sajjāpetvā sakko devarājā viya alaṅkato alaṅkataerāvaṇapaṭibhāgassa mattavaravāraṇassa khandhe nisīditvā bodhisattaṃ pacchāsane hatthipiṭṭhe nisīdāpetvā nagaraṃ padakkhiṇaṃ akāsi. mātāpissa “puttaṃ olokessāmī”ti sīhapañjare ṭhatvā tassa nagaraṃ padakkhiṇaṃ katvā āgacchantassa pacchato nisinnaṃ purohitaṃ disvā paṭibaddhacittā hutvā sayanagabbhaṃ pavisitvā “imaṃ alabhantī ettheva marissāmī”ti āhāraṃ pacchinditvā nipajji.</p>
	<p class="paratype03">rājā mātaraṃ apassanto “kuhiṃ me mātā”ti pucchitvā “gilānā”ti sutvā tassā santikaṃ gantvā vanditvā “kiṃ amma, aphāsukan”ti pucchi. sā lajjāya na kathesi. so gantvā rājapallaṅke nisīditvā attano aggamahesiṃ pakkositvā “gaccha ammāya aphāsukaṃ jānāhī”ti pesesi. sā gantvā piṭṭhiṃ parimajjantī pucchi, itthiyo nāma itthīnaṃ rahassaṃ na niguhanti, sā tassā tamatthaṃ ārocesi. itarāpi taṃ sutvā gantvā rañño ārocesi. rājā “hotu, gaccha naṃ samassāsehi, purohitaṃ rājānaṃ katvā tassa taṃ aggamahesiṃ karissāmī”ti āha. sā āgantvā taṃ samassāsesi. rājāpi purohitaṃ pakkosāpetvā etamatthaṃ ārocetvā “samma, mātu me jīvitaṃ dehi, tvaṃ rājā bhavissasi, sā aggamahesī, ahaṃ uparājā”ti āha. so “na sakkā evaṃ kātun”ti paṭikkhipitvā tena punappunaṃ yāciyamāno sampaṭicchi. rājā purohitaṃ rājānaṃ, mātaraṃ aggamahesiṃ kāretvā sayaṃ uparājā ahosi.</p>
	<p class="paratype03">tesaṃ samaggavāsaṃ vasantānaṃ aparabhāge bodhisatto agāramajjhe ukkaṇṭhito kāme pahāya pabbajjāya ninnacitto kilesaratiṃ anallīyanto ekakova tiṭṭhati, ekakova nisīdati, ekakova sayati, bandhanāgāre baddho viya pañjare pakkhittakukkuṭo viya ca ahosi. athassa aggamahesī “ayaṃ rājā mayā saddhiṃ nābhiramati, ekakova tiṭṭhati nisīdati seyyaṃ kappeti, ayaṃ kho pana daharo taruṇo, ahaṃ mahallikā, sīse me palitāni paññāyanti, yaṃnūnāhaṃ ‘sīse te deva, ekaṃ palitaṃ paññāyatī’ti musāvādaṃ katvā ekenupāyena rājānaṃ pattiyāpetvā mayā saddhiṃ abhiramāpeyyan”ti cintetvā ekadivasaṃ rañño sīse ūkā vicinantī viya hutvā “deva, mahallakosi jāto, sīse te ekaṃ palitaṃ paññāyatī”ti āha. “tena hi bhadde, etaṃ palitaṃ luñjitvā mayhaṃ hatthe ṭhapehī”ti. sā tassa sīsato ekaṃ kesaṃ luñjitvā attano sīse palitaṃ gahetvā “idaṃ te, deva, palitan”ti tassa hatthe ṭhapesi. bodhisattassa taṃ disvāva bhītatasitassa kañcanapaṭṭasadisā nalāṭā sedā mucciṃsu.</p>
	<p class="paratype03">so attānaṃ ovadanto “susīma, tvaṃ daharo hutvā mahallako jāto, ettakaṃ kālaṃ gūthakalale nimuggo gāmasūkaro viya kāmakalale nimujjitvā taṃ kalalaṃ jahituṃ na sakkosi, nanu kāme pahāya himavantaṃ pavisitvā pabbajitvā brahmacariyavāsassa te kālo”ti cintetvā paṭhamaṃ gāthamāha — </p>
	<p class="paratype40">114<b>.</b> </p>
	<p class="paratype21">“kāḷāni kesāni pure ahesuṃ, jātāni sīsamhi yathāpadese. </p>
	<p class="paratype22">tānajja setāni susīma disvā, dhammaṃ cara brahmacariyassa kālo”ti.</p>
	<p class="paratype03">tattha <b>yathāpadese</b>ti tava sīse tasmiṃ tasmiṃ kesānaṃ anurūpe padese ito pubbe kāḷāni bhamarapattavaṇṇāni kesāni jātāni ahesunti vadati. <b>dhammaṃ carā</b>ti dasakusalakammapathadhammaṃ carāti attānameva āṇāpeti. <b>brahmacariyassā</b>ti methunaviratiyā te kāloti attho.</p>
	<p class="paratype03">evaṃ bodhisattena brahmacariyavāsassa guṇe vaṇṇite itarā “ahaṃ ‘imassa lagganaṃ karissāmī’ti vissajjanameva karin”ti bhītatasitā “idānissa apabbajjanatthāya sarīravaṇṇaṃ vaṇṇayissāmī”ti cintetvā dve gāthā abhāsi — </p>
	<p class="paratype40">115<b>.</b> </p>
	<p class="paratype21">“mameva deva palitaṃ na tuyhaṃ, mameva sīsaṃ mama uttamaṅgaṃ. </p>
	<p class="paratype22">‘atthaṃ karissan’ti musā abhāṇiṃ, ekāparādhaṃ khama rājaseṭṭha. </p>
	<p class="paratype40">116<b>.</b> </p>
	<p class="paratype21">“daharo tuvaṃ dassaniyosi rāja, paṭhamuggato hoti yathā kaḷīro. </p>
	<p class="paratype22">rajjañca kārehi mamañca passa, mā kālikaṃ anudhāvī janindā”ti.</p>
	<p class="paratype03">tattha <b>mameva sīsa</b>nti mameva sīse sañjātaṃ palitanti dīpeti. itaraṃ tasseva vevacanaṃ. <b>attha</b>nti attano vuḍḍhiṃ karissāmīti musā kathesiṃ. <b>ekāparādha</b>nti. imaṃ mayhaṃ ekaṃ aparādhaṃ. <b>paṭhamuggato</b>ti paṭhamavayena uggato. <b>hohī</b>ti hosi, paṭhamavaye patiṭṭhitosīti attho. “hosī”tiyeva vā pāṭho. <b>yathā kaḷīro</b>ti yathā siniddhachavitaruṇakaḷīro mandavāterito ativiya sobhati, evarūposi tvanti dasseti. “paṭhamuggato hotī”tipi pāṭho, tassattho — yathā paṭhamuggato taruṇakaḷīro dassanīyo hoti, evaṃ tvampi dassanīyoti. <b>mamañca passā</b>ti mamañca olokehi, mā maṃ anāthaṃ vidhavaṃ karohīti attho. <b>kālika</b>nti brahmacariyacaraṇaṃ nāma dutiye vā tatiye vā attabhāve vipākadānato kālikaṃ nāma, rajjaṃ pana imasmiṃyeva attabhāve kāmaguṇasukhuppādanato akālikaṃ, so tvaṃ imaṃ akālikaṃ pahāya mā kālikaṃ anudhāvīti vadati.</p>
	<p class="paratype03">bodhisatto tassā vacanaṃ sutvā “bhadde, tvaṃ bhavitabbamevetaṃ kathaṃ kathesi, pariṇamante hi mama vaye imehi kāḷakesehi parivattetvā sāṇavākasadisehi paṇḍarehi bhavitabbaṃ. ahañhi nīluppalādikusumadāmasadisakumārānaṃ kañcanarūpapaṭibhāgānaṃ uttamayobbanavilāsasampattānaṃ khattiyakaññādīnaṃ vaye pariṇamante jaraṃ pattānaṃ vevaṇṇiyañceva sarīrabhaṅgañca passāmi. evaṃ vipattipariyosānovesa bhadde, jīvaloko”ti vatvā upari buddhalīḷāya dhammaṃ desento gāthādvayamāha — </p>
	<p class="paratype40">117<b>.</b> </p>
	<p class="paratype21">“passāmi vohaṃ dahariṃ kumāriṃ, sāmaṭṭhapassaṃ sutanuṃ sumajjhaṃ. </p>
	<p class="paratype22">kāḷappavāḷāva pavellamānā, palobhayantīva naresu gacchati. </p>
	<p class="paratype40">118<b>.</b> </p>
	<p class="paratype21">“tamena passāmiparena nāriṃ, āsītikaṃ nāvutikaṃva jaccā. </p>
	<p class="paratype22">daṇḍaṃ gahetvāna pavedhamānaṃ, gopānasībhoggasamaṃ carantin”ti.</p>
	<p class="paratype03">tattha <b>vo</b>ti nipātamattaṃ. <b>sāmaṭṭhapassa</b>nti sammaṭṭhapassaṃ. ayameva vā pāṭho, sabbapassesu maṭṭhachavivaṇṇanti attho. <b>sutanu</b>nti sundarasarīraṃ. <b>sumajjha</b>nti susaṇṭhitamajjhaṃ. <b>kāḷappavāḷāva pavellamānā</b>ti yathā nāma taruṇakāle susamuggatā kāḷavallī pavāḷā vā hutvā mandavāteritā ito cito ca pavellati, evaṃ pavellamānā itthivilāsaṃ dassayamānā kumārikā <b>palobhayantīva naresu gacchati</b>. samīpatthe bhummavacanaṃ, purisānaṃ santike te purise kilesavasena palobhayantī viya gacchati.</p>
	<p class="paratype03"><b>tamena passāmiparena nāri</b>nti tamenaṃ nāriṃ aparena samayena jaraṃ pattaṃ antarahitarūpasobhaggappattaṃ passāmi. bodhisatto hi paṭhamagāthāya rūpe assādaṃ kathetvā idāni ādīnavaṃ dassento evamāha. <b>āsītikaṃ nāvutikaṃva jaccā</b>ti asītisaṃvaccharaṃ vā navutisaṃvaccharaṃ vā jātiyā. <b>gopānasībhoggasama</b>nti gopānasīsamaṃ bhoggaṃ, gopānasīākārena bhaggasarīraṃ onamitvā naṭṭhakākaṇikaṃ pariyesantiṃ viya caramānanti attho. kāmañca bodhisattena daharakāle disvā puna nāvutikakāle diṭṭhapubbā nāma natthi, ñāṇena diṭṭhabhāvaṃ sandhāya panetaṃ vuttaṃ.</p>
	<p class="paratype03">iti mahāsatto imāya gāthāya rūpassa ādīnavaṃ dassetvā idāni agāramajjhe attano anabhiratiṃ pakāsento gāthādvayamāha — </p>
	<p class="paratype40">119<b>.</b> </p>
	<p class="paratype21">“sohaṃ tamevānuvicintayanto, eko sayāmi sayanassa majjhe. </p>
	<p class="paratype22">‘ahampi evaṃ’ iti pekkhamāno, na gahe rame brahmacariyassa kālo. </p>
	<p class="paratype40">120<b>.</b> </p>
	<p class="paratype21">“rajjuvālambanī cesā, yā gehe vasato rati. </p>
	<p class="paratype22">etampi chetvāna vajanti dhīrā, anapekkhino kāmasukhaṃ pahāyā”ti.</p>
	<p class="paratype03">tattha <b>soha</b>nti so ahaṃ. <b>tamevānuvicintayanto</b>ti tameva rūpānaṃ assādañca ādīnavañca cintento. <b>evaṃ iti pekkhamāno</b>ti “yathā esā pariṇatā, ahampi jaraṃ patto bhaggasarīro bhavissāmī”ti pekkhamāno. <b>na gahe rame</b>ti gehe na ramāmi. <b>brahmacariyassa kālo</b>ti bhadde, brahmacariyassa me kālo, tasmā pabbajissāmīti dīpeti.</p>
	<p class="paratype03"><b>rajjuvālambanī cesā</b>ti ca-kāro nipātamatto, ālambanarajju viya esāti attho. katarā? <b>yā gehe vasato rati,</b> yā gehe vasantassa rūpādīsu ārammaṇesu kāmaratīti attho. iminā kāmānaṃ appassādataṃ dasseti. ayaṃ etthādhippāyo — yathā gilānassa manussassa attano balena parivattituṃ asakkontassa “imaṃ ālambitvā parivatteyyāsī”ti ālambanarajjuṃ bandheyyuṃ, tassa taṃ ālambitvā parivattantassa appamattakaṃ kāyikacetasikasukhaṃ bhaveyya, evaṃ kilesāturānaṃ sattānaṃ vivekasukhavasena parivattituṃ asakkontānaṃ agāramajjhe ṭhapitāni kāmaratidāyakāni rūpādīni ārammaṇāni tesaṃ kilesapariḷāhakāle methunadhammapaṭisevanavasena tāni ārabbha parivattamānānaṃ kāyikacetasikasukhasaṅkhātā kāmarati nāma taṃ muhuttaṃ uppajjamānā appamattikā hoti, evaṃ appassādā kāmāti. <b>etampi chetvānā</b>ti yasmā pana bahudukkhā kāmā bahupāyāsā, ādīnavo ettha bhiyyo, tasmā taṃ ādīnavaṃ sampassamānā paṇḍitā etampi rajjuṃ chetvā gūthakūpe nimuggapuriso taṃ pajahanto viya anapekkhino etaṃ appamattakaṃ bahudukkhaṃ kāmasukhaṃ <b>pahāya vajanti,</b> nikkhamitvā manoramaṃ pabbajjaṃ pabbajantīti.</p>
	<p class="paratype03">evaṃ mahāsatto kāmesu assādañca ādīnavañca dassento buddhalīḷāya dhammaṃ desetvā sahāyaṃ pakkosāpetvā rajjaṃ paṭicchāpetvā ñātimittasuhajjānaṃ rodantānaṃ paridevantānameva sirivibhavaṃ chaḍḍetvā himavantaṃ pavisitvā isipabbajjaṃ pabbajitvā jhānābhiññaṃ nibbattetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā bahū jane amatapānaṃ pāyetvā jātakaṃ samodhānesi — “tadā aggamahesī rāhulamātā ahosi, sahāyarājā ānando, susīmarājā pana ahameva ahosin”ti. </p>
	<p class="paratype06">susīmajātakavaṇṇanā chaṭṭhā. </p> 
</body>
</html>