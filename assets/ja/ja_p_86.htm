<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [80] 10. bhīmasenajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>8. varuṇavaggo</h4>
	<h5>[80] 10. bhīmasenajātakavaṇṇanā</h5>
	<p class="paratype03"><b>yaṃ te pavikatthitaṃ pure</b>ti idaṃ satthā jetavane viharanto aññataraṃ vikatthitaṃ bhikkhuṃ ārabbha kathesi. eko kira bhikkhu “āvuso, amhākaṃ jātisamā jāti, gottasamaṃ gottaṃ nāma natthi, mayaṃ evarūpe nāma mahākhattiyakule jātā, gottena vā dhanena vā kulappadesena vā amhehi sadiso nāma natthi, amhākaṃ suvaṇṇarajatādīnaṃ anto natthi, dāsakammakarāpi no sālimaṃsodanaṃ bhuñjanti, kāsikavatthaṃ nivāsenti, kāsikavilepanaṃ vilimpanti. mayaṃ pabbajitabhāvena etarahi evarūpāni lūkhāni bhojanāni bhuñjāma, lūkhāni cīvarāni dhāremā”ti theranavamajjhimānaṃ bhikkhūnaṃ antare vikatthento jātiādivasena vambhento khuṃsento vicarati. athassa eko bhikkhu kulappadesaṃ pariggaṇhitvā taṃ vikatthanabhāvaṃ bhikkhūnaṃ ārocesi. bhikkhū dhammasabhāyaṃ sannipatitā “āvuso, asuko nāma bhikkhu evarūpe niyyānikasāsane pabbajitvā vikatthento vambhento khuṃsento vicaratī”ti etassa aguṇaṃ kathayiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, so bhikkhu idāneva vikatthento vambhento khuṃsento vicarati, pubbepi vikatthento vambhento khuṃsento vicarī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ nigamagāme udiccabrāhmaṇakule nibbattitvā vayappatto takkasilāyaṃ disāpāmokkhassa ācariyassa santike tayo vede aṭṭhārasa vijjaṭṭhānāni uggahetvā sabbasippesu nipphattiṃ patvā cūḷadhanuggahapaṇḍito nāma ahosi. so takkasilāto nikkhamitvā sabbasamayasippāni pariyesamāno mahiṃsakaraṭṭhaṃ agamāsi. imasmiṃ pana jātake bodhisatto thokaṃ rasso oṇatākāro ahosi. so cintesi “sacāhaṃ kañci rājānaṃ upasaṅkamissāmi, so ‘evaṃ rassasarīro tvaṃ kiṃ amhākaṃ kammaṃ karissasī’ti vakkhati, yaṃnūnāhaṃ ārohapariṇāhasampannaṃ abhirūpaṃ ekaṃ purisaṃ phalakaṃ katvā tassa piṭṭhicchāyāya jīvikaṃ kappeyyan”ti. so tathārūpaṃ purisaṃ pariyesamāno bhīmasenassa nāmekassa tantavāyassa tantavītaṭṭhānaṃ gantvā tena saddhiṃ paṭisanthāraṃ katvā “samma, tvaṃ kinnāmosī”ti pucchi. “ahaṃ bhīmaseno nāmā”ti? “kiṃ pana tvaṃ evaṃ abhirūpo upadhisampanno hutvā imaṃ lāmakakammaṃ karosī”ti? “jīvituṃ asakkonto”ti. “samma, mā etaṃ kammaṃ kari, sakalajambudīpe mayā sadiso dhanuggaho nāma natthi. sace panāhaṃ kañci rājānaṃ passeyyaṃ, so maṃ ‘evaṃrasso ayaṃ kiṃ amhākaṃ kammaṃ karissatī’ti kopeyya, tvaṃ rājānaṃ disvā ‘ahaṃ dhanuggaho’ti vakkhasi. rājā te paribbayaṃ datvā vuttiṃ nibaddhaṃ dassati. ahaṃ te uppannakammaṃ karonto tava piṭṭhicchāyāya jīvissāmi. evaṃ ubhopi sukhitā bhavissāma. karohi mama vacanan”ti āha. so “sādhū”ti sampaṭicchi.</p>
	<p class="paratype03">atha naṃ ādāya bārāṇasiṃ gantvā sayaṃ cūḷūpaṭṭhāko hutvā taṃ purato katvā rājadvāre ṭhatvā rañño ārocāpesi. “āgacchantū”ti vutte ubhopi pavisitvā rājānaṃ vanditvā aṭṭhaṃsu. “kiṃkāraṇā āgatatthā”ti ca vutte bhīmaseno āha — “ahaṃ dhanuggaho, mayā sadiso sakalajambudīpe dhanuggaho natthī”ti. “kiṃ pana labhanto maṃ upaṭṭhahissasī”ti? “aḍḍhamāse sahassaṃ labhanto upaṭṭhahissāmi, devā”ti. “ayaṃ te puriso kiṃ hotī”ti? “cūḷūpaṭṭhāko, devā”ti. “sādhu upaṭṭhahā”ti. tato paṭṭhāya bhīmaseno rājānaṃ upaṭṭhahati. uppannakiccaṃ panassa bodhisattova nittharati.</p>
	<p class="paratype03">tena kho pana samayena kāsiraṭṭhe ekasmiṃ araññe bahūnaṃ manussānaṃ sañcaraṇamaggaṃ byaggho chaḍḍāpeti, bahū manusse gahetvā gahetvā khādati. taṃ pavattiṃ rañño ārocesuṃ. rājā bhīmasenaṃ pakkosāpetvā “sakkhissasi, tāta, naṃ byagghaṃ gaṇhitun”ti āha. “deva, kiṃ dhanuggaho nāmāhaṃ, yadi byagghaṃ gahetuṃ na sakkomī”ti. rājā tassa paribbayaṃ datvā uyyojesi. so gharaṃ gantvā bodhisattassa kathesi. bodhisatto “sādhu, samma, gacchā”ti āha. “tvaṃ pana na gamissasī”ti? “āma na gamissāmi, upāyaṃ pana te ācikkhissāmī”ti. “ācikkha, sammā”ti. tvaṃ byagghassa vasanaṭṭhānaṃ sahasā ekakova mā agamāsi, janapadamanusse pana sannipātetvā ekaṃ vā dve vā dhanusahassāni gāhāpetvā tattha gantvā byagghassa uṭṭhitabhāvaṃ ñatvā palāyitvā ekaṃ gumbaṃ pavisitvā urena nipajjeyyāsi, jānapadāva byagghaṃ pothetvā gaṇhissanti, tehi byagghe gahite tvaṃ dantehi ekaṃ valliṃ chinditvā koṭiyaṃ gahetvā matabyagghassa santikaṃ gantvā “bho, kenesa, byaggho mārito, ahaṃ imaṃ byagghaṃ goṇaṃ viya valliyā bandhitvā rañño santikaṃ nessāmī’ti valliatthāya gumbaṃ paviṭṭho, mayā valliyā anābhatāya eva kenesa mārito”ti katheyyāsi. atha te jānapadā bhītatasitā “sāmi, mā rañño ācikkhī”ti bahuṃ dhanaṃ dassanti, byaggho tayā gahito bhavissati, raññopi santikā bahuṃ dhanaṃ labhissasīti. so “sādhū”ti sampaṭicchitvā bodhisattena kathitaniyāmeneva byagghaṃ gahetvā araññaṃ khemaṃ katvā mahājanaparivuto bārāṇasiṃ āgantvā rājānaṃ disvā “gahito me, deva, byaggho, araññaṃ khemaṃ katan”ti āha. rājā tuṭṭho bahuṃ dhanaṃ adāsi. punekadivasaṃ “ekamaggaṃ mahiṃso chaḍḍāpetī”ti ārocesuṃ, rājā tatheva bhīmasenaṃ pesesi. sopi bodhisattena dinnanayena byagghaṃ viya tampi gahetvā āgañchi, rājā puna bahuṃ dhanaṃ adāsi, mahantaṃ issariyaṃ jātaṃ. so issariyamadamatto bodhisattaṃ avamaññaṃ katvā tassa vacanaṃ na gaṇhāti, “nāhaṃ taṃ nissāya jīvāmi, kiṃ tvaññeva puriso”tiādīni pharusavacanāni vadati.</p>
	<p class="paratype03">atha katipāhaccayena eko sāmantarājā āgantvā bārāṇasiṃ uparundhitvā “rajjaṃ vā detu, yuddhaṃ vā”ti rañño sāsanaṃ pesesi. rājā “yujjhāhī”ti bhīmasenaṃ pesesi. so sabbasannāhasannaddho rājavesaṃ gahetvā susannaddhassa vāraṇassa piṭṭhe nisīdi. bodhisattopi tassa maraṇabhayena sabbasannāhasannaddho bhīmasenasseva pacchimāsane nisīdi. vāraṇo mahājanaparivuto nagaradvārena nikkhamitvā saṅgāmasīsaṃ pāpuṇi. bhīmaseno yuddhabherisaddaṃ sutvāva kampituṃ āraddho. bodhisatto “idānesa hatthipiṭṭhito patitvā marissatī”ti hatthikkhandhato apatanatthaṃ bhīmasenaṃ yottena parikkhipitvā gaṇhi, bhīmaseno sampahāraṭṭhānaṃ disvā maraṇabhayatajjito sarīravaḷañjena hatthipiṭṭhiṃ dūsesi. bodhisatto “na kho te bhīmasena purimena pacchimaṃ sameti, tvaṃ pubbe saṅgāmayodho viya ahosi, idāni hatthipiṭṭhiṃ dūsesī”ti vatvā imaṃ gāthamāha — </p>
	<p class="paratype40">80<b>.</b> </p>
	<p class="paratype21">“yaṃ te pavikatthitaṃ pure, atha te pūtisarā sajanti pacchā. </p>
	<p class="paratype22">ubhayaṃ na sameti bhīmasena, yuddhakathā ca idañca te vihaññan”ti.</p>
	<p class="paratype03">tattha <b>yaṃ te pavikatthitaṃ pure</b>ti yaṃ tayā pubbe “kiṃ tvaṃyeva puriso, nāhaṃ puriso, ahampi saṅgāmayodho”ti vikatthitaṃ vambhanavacanaṃ vuttaṃ, idaṃ tāva ekaṃ. <b>atha te pūtisarā sajanti pacchā</b>ti atha te ime pūtibhāvena saraṇabhāvena ca “pūtisarā”ti laddhanāmā sarīravaḷañjadhārā sajanti vaḷañjanti paggharanti. <b>pacchā</b>ti tato pure vikatthitato aparabhāge, idāni imasmiṃ saṅgāmasīseti attho. <b>ubhayaṃ na sameti bhīmasenā</b>ti idaṃ bhīmasena ubhayaṃ na sameti. kataraṃ? <b>yuddhakathā ca idañca te vihañña</b>nti, yā ca pure kathitā yuddhakathā, yañca te idāni vihaññaṃ kilamatho hatthipiṭṭhidūsanākārappatto vighātoti attho.</p>
	<p class="paratype03">evaṃ bodhisatto taṃ garahitvā “mā bhāyi, samma, kasmā mayi ṭhite vihaññasī”ti bhīmasenaṃ hatthipiṭṭhito otāretvā “nhāyitvā gehameva gacchā”ti uyyojetvā “ajja mayā pākaṭena bhavituṃ vaṭṭatī”ti saṅgāmaṃ pavisitvā unnaditvā balakoṭṭhakaṃ bhinditvā sapattarājānaṃ jīvaggāhaṃ gāhāpetvā bārāṇasirañño santikaṃ agamāsi. rājā tuṭṭho bodhisattassa mahantaṃ yasaṃ adāsi. tato paṭṭhāya “cūḷadhanuggahapaṇḍito”ti sakalajambudīpe pākaṭo ahosi. so bhīmasenassa paribbayaṃ datvā sakaṭṭhānameva pesetvā dānādīni puññāni katvā yathākammaṃ gato.</p>
	<p class="paratype03">satthā “na, bhikkhave, idānevesa bhikkhu vikattheti, pubbepi vikatthiyevā”ti vatvā imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā bhīmaseno vikatthitabhikkhu ahosi, cūḷadhanuggahapaṇḍito pana ahameva ahosin”ti. </p>
	<p class="paratype06">bhīmasenajātakavaṇṇanā dasamā. </p>
	<p class="paratype06">varuṇavaggo aṭṭhamo. </p>
	<p class="paratype01">tassuddānaṃ — </p>
	<p class="paratype21">varuṇaṃ sīlavanāgaṃ, saccaṃkira rukkhadhammaṃ. </p>
	<p class="paratype27">maccharājā asaṅkiyaṃ, mahāsupinaillisaṃ. </p>
	<p class="paratype22">kharassaraṃ bhīmasenanti. </p> 
</body>
</html>