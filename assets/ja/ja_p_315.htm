<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [309] 9. chavajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>1. kāliṅgavaggo</h4>
	<h5>[309] 9. chavajātakavaṇṇanā</h5>
	<p class="paratype03"><b>sabbamidaṃ</b> <b>carimaṃ kata</b>nti idaṃ satthā jetavane viharanto chabbaggiye bhikkhū ārabbha kathesi. vatthu <b>vinaye</b> (pāci. 646) vitthārato āgatameva. ayaṃ panettha saṅkhepo — satthā chabbaggiye pakkosāpetvā “saccaṃ kira tumhe, bhikkhave, nīce āsane nisīditvā ucce āsane nisinnassa dhammaṃ desethā”ti pucchitvā “evaṃ, bhante”ti vutte te bhikkhū garahitvā “ayuttaṃ, bhikkhave, tumhākaṃ mama dhamme agāravakaraṇaṃ, porāṇakapaṇḍitā hi nīce āsane nisīditvā bāhirakamantepi vācente garahiṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto caṇḍālakule nibbattitvā vayappatto kuṭumbaṃ saṇṭhapesi. tassa bhariyā ambadohaḷinī hutvā taṃ āha “sāmi, icchāmahaṃ ambaṃ khāditun”ti. “bhadde, imasmiṃ kāle ambaṃ natthi, aññaṃ kiñci ambilaphalaṃ āharissāmī”ti. “sāmi, ambaphalaṃ labhamānāva jīvissāmi, alabhamānāya me jīvitaṃ natthī”ti. so tassā paṭibaddhacitto “kahaṃ nu kho ambaphalaṃ labhissāmī”ti cintesi. tena kho pana samayena bārāṇasirañño uyyāne ambo dhuvaphalo hoti. so “tato ambapakkaṃ āharitvā imissā dohaḷaṃ paṭippassambhessāmī”ti rattibhāge uyyānaṃ gantvā ambaṃ abhiruhitvā nilīno sākhāya sākhaṃ ambaṃ olokento vicari. tassa tathā karontasseva ratti vibhāyi. so cintesi “sace idāni otaritvā gamissāmi, disvā maṃ ‘coro’ti gaṇhissanti, rattibhāge gamissāmī”ti. athekaṃ viṭapaṃ abhiruhitvā nilīno acchi.</p>
	<p class="paratype03">tadā bārāṇasirājā “purohitassa santike mante uggaṇhissāmī”ti uyyānaṃ pavisitvā ambarukkhamūle ucce āsane nisīditvā ācariyaṃ nīce āsane nisīdāpetvā mante uggaṇhi. bodhisatto upari nilīno cintesi — “yāva adhammiko ayaṃ rājā, yo uccāsane nisīditvā mante uggaṇhāti. ayaṃ brāhmaṇopi adhammiko, yo nīcāsane nisīditvā mante vāceti. ahampi adhammiko, yo mātugāmassa vasaṃ gantvā mama jīvitaṃ agaṇetvā ambaṃ āharāmī”ti. so rukkhato otaranto ekaṃ olambanasākhaṃ gahetvā tesaṃ ubhinnampi antare patiṭṭhāya “mahārāja, ahaṃ naṭṭho, tvaṃ mūḷho, purohito mato”ti āha. so raññā “kiṃkāraṇā”ti puṭṭho paṭhamaṃ gāthamāha — </p>
	<p class="paratype40">33<b>.</b> </p>
	<p class="paratype21">“sabbamidaṃ carimaṃ kataṃ, ubho dhammaṃ na passare. </p>
	<p class="paratype27">ubho pakatiyā cutā, yo cāyaṃ mantejjhāpeti. </p>
	<p class="paratype22">yo ca mantaṃ adhīyatī”ti.</p>
	<p class="paratype03">tattha <b>sabbamidaṃ carimaṃ kata</b>nti yaṃ amhehi tīhi janehi kataṃ, sabbaṃ idaṃ kiccaṃ lāmakaṃ nimmariyādaṃ adhammikaṃ. evaṃ attano corabhāvaṃ tesañca mantesu agāravaṃ garahitvā puna itare dveyeva garahanto <b>“ubho</b> <b>dhammaṃ na passare”</b>tiādimāha. tattha <b>ubho</b>ti ime dvepi janā garukārārahaṃ porāṇakadhammaṃ na passanti, tato dhammapakatito cutā. dhammo hi paṭhamuppattivasena pakati nāma. vuttampi cetaṃ — </p>
	<p class="paratype21">“dhammo have pāturahosi pubbe. </p>
	<p class="paratype22">pacchā adhammo udapādi loke”ti. (jā. 1.11.28).</p>
	<p class="paratype03"><b>yo cāya</b>nti yo ca ayaṃ nīcāsane nisīditvā mante ajjhāpeti, yo ca ucce āsane nisīditvā adhīyatīti.</p>
	<p class="paratype03">taṃ sutvā brāhmaṇo dutiyaṃ gāthamāha — </p>
	<p class="paratype40">34<b>.</b> </p>
	<p class="paratype21">“sālīnaṃ odanaṃ bhuñje, suciṃ maṃsūpasecanaṃ. </p>
	<p class="paratype22">tasmā etaṃ na sevāmi, dhammaṃ isīhi sevitan”ti.</p>
	<p class="paratype03">tassattho — ahañhi bho imassa rañño santakaṃ sālīnaṃ odanaṃ <b>suciṃ</b> paṇḍaraṃ nānappakārāya maṃsavikatiyā sittaṃ <b>maṃsūpasecanaṃ</b> bhuñjāmi, tasmā udare baddho hutvā etaṃ esitaguṇehi isīhi sevitaṃ dhammaṃ na sevāmīti.</p>
	<p class="paratype03">taṃ sutvā itaro dve gāthā abhāsi — </p>
	<p class="paratype40">35<b>.</b> </p>
	<p class="paratype21">“paribbaja mahā loko, pacantaññepi pāṇino. </p>
	<p class="paratype22">mā taṃ adhammo ācarito, asmā kumbhamivābhidā. </p>
	<p class="paratype40">36<b>.</b> </p>
	<p class="paratype21">“dhiratthu taṃ yasalābhaṃ, dhanalābhañca brāhmaṇa. </p>
	<p class="paratype22">yā vutti vinipātena, adhammacaraṇena vā”ti.</p>
	<p class="paratype03">tattha <b>paribbajā</b>ti ito aññattha gaccha. <b>mahā</b>ti ayaṃ loko nāma mahā. <b>pacantaññepi pāṇino</b>ti imasmiṃ jambudīpe aññepi pāṇino pacanti, nāyameveko rājā. <b>asmā kumbhamivābhidā</b>ti pāsāṇo ghaṭaṃ viya. idaṃ vuttaṃ hoti — yaṃ tvaṃ aññattha agantvā idha vasanto adhammaṃ ācarasi, so adhammo evaṃ ācarito pāsāṇo ghaṭaṃ viya mā taṃ bhindi.</p>
	<p class="paratype03"><b>“dhiratthū”</b>ti gāthāya ayaṃ saṅkhepattho — brāhmaṇa yo esa evaṃ tava yasalābho ca dhanalābho ca dhiratthu, taṃ garahāma mayaṃ. kasmā? yasmā ayaṃ tayā laddhalābho āyatiṃ apāyesu vinipātanahetunā sampati ca adhammacaraṇena jīvitavutti nāma hoti, yā cesā vutti iminā āyatiṃ vinipātena idha adhammacaraṇena vā nippajjati, kiṃ tāya, tena taṃ evaṃ vadāmīti.</p>
	<p class="paratype03">athassa dhammakathāya rājā pasīditvā “bho, purisa, kiṃjātikosī”ti pucchi. “caṇḍālo ahaṃ, devā”ti. bho “sace tvaṃ jātisampanno abhavisssa, rajjaṃ te ahaṃ adassaṃ, ito paṭṭhāya pana ahaṃ divā rājā bhavissāmi, tvaṃ rattiṃ rājā hohī”ti attano kaṇṭhe piḷandhanaṃ pupphadāmaṃ tassa gīvāyaṃ piḷandhāpetvā taṃ nagaraguttikaṃ akāsi. ayaṃ nagaraguttikānaṃ kaṇṭhe rattapupphadāmapiḷandhanavaṃso. tato paṭṭhāya pana rājā tassovāde ṭhatvā ācariye gāravaṃ karitvā nīce āsane nisinno mante uggaṇhīti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi “tadā rājā ānando ahosi, caṇḍālaputto pana ahameva ahosin”ti. </p>
	<p class="paratype06">chavajātakavaṇṇanā navamā. </p> 
</body>
</html>