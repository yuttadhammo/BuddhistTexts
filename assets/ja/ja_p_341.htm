<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [335] 5. jambukajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>4. kokilavaggo</h4>
	<h5>[335] 5. jambukajātakavaṇṇanā</h5>
	<p class="paratype03"><b>brahā</b> pavaḍḍhakāyo soti idaṃ satthā veḷuvane viharanto devadattassa sugatālayakaraṇaṃ ārabbha kathesi. vatthu heṭṭhā vitthāritameva, ayaṃ panettha saṅkhepo. satthārā “sāriputta, devadatto tumhe disvā kiṃ akāsī”ti vutto thero āha “bhante, so tumhākaṃ anukaronto mama hatthe bījaniṃ datvā nipajji. atha naṃ kokāliko ure jaṇṇunā pahari, iti so tumhākaṃ anukaronto dukkhaṃ anubhavī”ti. taṃ sutvā satthā “na kho, sāriputta, devadatto idāneva mama anukaronto dukkhaṃ anubhoti, pubbepesa anubhosiyevā”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sīhayoniyaṃ nibbattitvā himavante guhāyaṃ vasanto ekadivasaṃ mahiṃsaṃ vadhitvā maṃsaṃ khāditvā pānīyaṃ pivitvā guhaṃ āgacchati. eko siṅgālo taṃ disvā palāyituṃ asakkonto urena nipajji, “kiṃ jambukā”ti ca vutte “upaṭṭhahissāmi taṃ, bhaddante”ti āha. sīho “tena hi ehī”ti taṃ attano vasanaṭṭhānaṃ netvā divase divase maṃsaṃ āharitvā posesi. tassa sīhavighāsena thūlasarīrataṃ pattassa ekadivasaṃ māno uppajji. so sīhaṃ upasaṅkamitvā āha “ahaṃ, sāmi, niccakālaṃ tumhākaṃ palibodho, tumhe niccaṃ maṃsaṃ āharitvā maṃ posetha, ajja tumhe idheva hotha, ahaṃ ekaṃ vāraṇaṃ vadhitvā maṃsaṃ khāditvā tumhākampi āharissāmī”ti. sīho “mā te, jambuka, etaṃ rucci, na tvaṃ vāraṇaṃ vadhitvā maṃsakhādakayoniyaṃ nibbatto, ahaṃ te vāraṇaṃ vadhitvā dassāmi, vāraṇo nāma mahākāyo pavaḍḍhakāyo, mā vāraṇaṃ gaṇhi, mama vacanaṃ karohī”ti vatvā paṭhamaṃ gāthamāha. </p>
	<p class="paratype40">137<b>.</b> </p>
	<p class="paratype21">“brahā pavaḍḍhakāyo so, dīghadāṭho ca jambuka. </p>
	<p class="paratype22">na tvaṃ tattha kule jāto, yattha gaṇhanti kuñjaran”ti.</p>
	<p class="paratype03">tattha <b>brahā</b>ti mahanto. <b>pavaḍḍhakāyo</b>ti uddhaṃ uggatakāyo. <b>dīghadāṭho</b>ti dīghadanto tehi dantehi tumhādise paharitvā jīvitakkhaye pāpeti. <b>yatthā</b>ti yasmiṃ sīhakule jātā mattavāraṇaṃ gaṇhanti, tvaṃ na tattha jāto, siṅgālakule pana jātosīti attho.</p>
	<p class="paratype03">siṅgālo sīhena vāritoyeva guhā nikkhamitvā tikkhattuṃ “bukka bukkā”ti siṅgālikaṃ nadaṃ naditvā pabbatakūṭe ṭhito pabbatapādaṃ olokento ekaṃ kāḷavāraṇaṃ pabbatapādena āgacchantaṃ disvā ullaṅghitvā “tassa kumbhe patissāmī”ti parivattitvā pādamūle pati. vāraṇo purimapādaṃ ukkhipitvā tassa matthake patiṭṭhāpesi, sīsaṃ bhijjitvā cuṇṇavicuṇṇaṃ jātaṃ . so tattheva anutthunanto sayi, vāraṇo koñcanādaṃ karonto pakkāmi. bodhisatto gantvā pabbatamatthake ṭhito taṃ vināsappattaṃ disvā “attano mānaṃ nissāya naṭṭho siṅgālo”ti tisso gāthā abhāsi — </p>
	<p class="paratype40">138<b>.</b> </p>
	<p class="paratype21">“asīho sīhamānena, yo attānaṃ vikubbati. </p>
	<p class="paratype22">kotthūva gajamāsajja, seti bhūmyā anutthunaṃ. </p>
	<p class="paratype40">139<b>.</b> </p>
	<p class="paratype21">“yasassino uttamapuggalassa, sañjātakhandhassa mahabbalassa. </p>
	<p class="paratype22">asamekkhiya thāmabalūpapattiṃ, sa seti nāgena hatoyaṃ jambuko. </p>
	<p class="paratype40">140<b>.</b> </p>
	<p class="paratype21">“yo cīdha kammaṃ kurute pamāya, thāmabbalaṃ attani saṃviditvā. </p>
	<p class="paratype22">jappena mantena subhāsitena, parikkhavā so vipulaṃ jinātī”ti.</p>
	<p class="paratype03">tattha <b>vikubbatī</b>ti parivatteti. <b>kotthūvā</b>ti siṅgālo viya. <b>anutthuna</b>nti anutthunanto. idaṃ vuttaṃ hoti — yathā ayaṃ kotthu mahantaṃ gajaṃ patvā anutthunanto bhūmiyaṃ seti, evaṃ yo añño dubbalo balavatā viggahaṃ karoti, sopi evarūpova hotīti.</p>
	<p class="paratype03"><b>yasassino</b>ti issariyavato. <b>uttamapuggalassā</b>ti kāyabalena ca ñāṇabalena ca uttamapuggalassa. <b>sañjātakhandhassā</b>ti susaṇṭhitamahākhandhassa. <b>mahabbalassā</b>tie mahāthāmassa. <b>thāmabalūpapatti</b>nti evarūpassa sīhassa thāmasaṅkhātaṃ balañceva sīhajātisaṅkhātaṃ upapattiñca ajānitvā, kāyathāmañca ñāṇabalañca sīhaupapattiñca ajānitvāti attho. <b>sa setī</b>ti attānampi sīhena sadisaṃ maññamāno, so ayaṃ jambuko nāgena hato matasayanaṃ seti.</p>
	<p class="paratype03"><b>pamāyā</b>ti paminitvā upaparikkhitvā. “pamāṇā”tipi pāṭho, attano pamāṇaṃ gahetvā yo attano pamāṇena kammaṃ kuruteti attho. <b>thāmabbala</b>nti thāmasaṅkhātaṃ balaṃ, kāyathāmañca ñāṇabalañcātipi attho. <b>jappenā</b>ti japena, ajjhenenāti attho. <b>mantenā</b>ti aññehi paṇḍitehi saddhiṃ mantetvā karaṇena. <b>subhāsitenā</b>ti saccādiguṇayuttena anavajjavacanena. <b>parikkhavā</b>ti parikkhāsampanno. <b>so vipulaṃ jinātī</b>ti yo evarūpo hoti, yaṃ kiñci kammaṃ kurumāno attano thāmañca balañca ñatvā jappamantavasena paricchinditvā subhāsitaṃ bhāsanto karoti, so vipulaṃ mahantaṃ atthaṃ jināti na parihāyatīti.</p>
	<p class="paratype03">evaṃ bodhisatto imāhi tīhi gāthāhi imasmiṃ loke kattabbayuttakaṃ kammaṃ kathesi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā siṅgālo devadatto ahosi, sīho pana ahameva ahosin”ti. </p>
	<p class="paratype06">jambukajātakavaṇṇanā pañcamā. </p> 
</body>
</html>