<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [319] 9. tittirajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>2. pucimandavaggo</h4>
	<h5>[319] 9. tittirajātakavaṇṇanā</h5>
	<p class="paratype01"><b>susukhaṃ</b> <b>vata jīvāmī</b>ti idaṃ satthā kosambiyaṃ nissāya badarikārāme viharanto rāhulattheraṃ ārabbha kathesi. vatthu heṭṭhā <b>tipallatthajātake</b> (jā. 1.1.16) vitthāritameva. bhikkhū dhammasabhāyaṃ kathaṃ samuṭṭhāpesuṃ “āvuso, rāhulo sikkhākāmo kukkuccako ovādakkhamo”ti. tassāyasmato guṇakathāya samuṭṭhāpitāya satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi rāhulo sikkhākāmo kukkuccako ovādakkhamoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto takkasilaṃ gantvā sabbasippāni uggaṇhitvā nikkhamma himavantapadese isipabbajjaṃ pabbajitvā abhiññā ca samāpattiyo ca nibbattetvā jhānakīḷaṃ kīḷanto ramaṇīye vanasaṇḍe vasitvā loṇambilasevanatthāya aññataraṃ paccantagāmakaṃ agamāsi. tattha naṃ manussā disvā pasannacittā aññatarasmiṃ araññe paṇṇasālaṃ kāretvā paccayehi upaṭṭhahantā vāsāpesuṃ. tadā tasmiṃ gāmake eko sākuṇiko ekaṃ dīpakatittiraṃ gahetvā suṭṭhu sikkhāpetvā pañjare pakkhipitvā paṭijaggati. so taṃ araññaṃ netvā tassa saddena āgatāgate tittire gahetvā vikkiṇitvā jīvikaṃ kappesi. tittiro “maṃ ekaṃ nissāya bahū mama ñātakā nassanti, mayhametaṃ pāpan”ti nissaddo ahosi. so tassa nissaddabhāvaṃ ñatvā veḷupesikāya naṃ sīse paharati. tittiro dukkhāturatāya saddaṃ karoti. evaṃ so sākuṇiko taṃ nissāya tittire gahetvā jīvikaṃ kappesi.</p>
	<p class="paratype03">atha so tittiro cintesi “ime marantūti mayhaṃ cetanā natthi, paṭiccakammaṃ pana maṃ phusati, mayi saddaṃ akaronte ete nāgacchanti, karonteyeva āgacchanti, āgatāgate ayaṃ gahetvā jīvitakkhayaṃ pāpeti, atthi nu kho ettha mayhaṃ pāpaṃ, natthī”ti. so tato paṭṭhāya “ko nu kho me imaṃ kaṅkhaṃ chindeyyā”ti tathārūpaṃ paṇḍitaṃ upadhārento carati. athekadivasaṃ so sākuṇiko bahū tittire gahetvā pacchiṃ pūretvā “pānīyaṃ pivissāmī”ti bodhisattassa assamaṃ gantvā taṃ pañjaraṃ bodhisattassa santike ṭhapetvā pānīyaṃ pivitvā vālukātale nipanno niddaṃ okkami. tittiro tassa niddokkantabhāvaṃ ñatvā “mama kaṅkhaṃ imaṃ tāpasaṃ pucchissāmi, jānanto me kathessatī”ti pañjare nisinnoyeva taṃ pucchanto paṭhamaṃ gāthamāha — </p>
	<p class="paratype40">73<b>.</b> </p>
	<p class="paratype21">“susukhaṃ vata jīvāmi, labhāmi ceva bhuñjituṃ. </p>
	<p class="paratype22">paripanthe ca tiṭṭhāmi, kā nu bhante gatī mamā”ti.</p>
	<p class="paratype03">tattha <b>susukhaṃ vata jīvāmī</b>ti ahaṃ, bhante, imaṃ sākuṇikaṃ nissāya suṭṭhu sukhaṃ jīvāmi. <b>labhāmī</b>ti yathārucitaṃ khādanīyaṃ bhojanīyaṃ bhuñjitumpi labhāmi. <b>paripanthe ca tiṭṭhāmī</b>ti apica kho yattha mama ñātakā mama saddena āgatāgatā vinassanti, tasmiṃ paripanthe tiṭṭhāmi. <b>kā nu, bhante, gatī mamā</b>ti kā nu kho, bhante, mama gati, kā nipphatti bhavissatīti pucchi.</p>
	<p class="paratype03">tassa pañhaṃ vissajjento bodhisatto dutiyaṃ gāthamāha — </p>
	<p class="paratype40">74<b>.</b> </p>
	<p class="paratype21">“mano ce te nappaṇamati, pakkhi pāpassa kammuno. </p>
	<p class="paratype22">abyāvaṭassa bhadrassa, na pāpamupalimpatī”ti.</p>
	<p class="paratype03">tattha <b>pāpassa kammuno</b>ti yadi tava mano pāpakammassatthāya na paṇamati, pāpakaraṇe tanninno tappoṇo tappabbhāro na hoti. <b>abyāvaṭassā</b>ti evaṃ sante pāpakammakaraṇatthāya abyāvaṭassa ussukkaṃ anāpannassa tava bhadrassa suddhasseva sato pāpaṃ na upalimpati na allīyatīti.</p>
	<p class="paratype03">taṃ sutvā tittiro tatiyaṃ gāthamāha — </p>
	<p class="paratype40">75<b>.</b> </p>
	<p class="paratype21">“ñātako no nisinnoti, bahu āgacchate jano. </p>
	<p class="paratype22">paṭiccakammaṃ phusati, tasmiṃ me saṅkate mano”ti.</p>
	<p class="paratype03">tassattho — bhante, sacāhaṃ saddaṃ na kareyyaṃ, ayaṃ tittirajano na āgaccheyya, mayi pana saddaṃ karonte “ñātako no nisinno”ti ayaṃ bahu jano āgacchati, taṃ āgatāgataṃ luddo gahetvā jīvitakkhayaṃ pāpento maṃ paṭicca nissāya etaṃ pāṇātipātakammaṃ phusati paṭilabhati vindati, tasmiṃ maṃ paṭicca kate pāpe mama nu kho etaṃ pāpanti evaṃ me mano saṅkate parisaṅkati kukkuccaṃ āpajjatīti.</p>
	<p class="paratype03">taṃ sutvā bodhisatto catutthaṃ gāthamāha — </p>
	<p class="paratype40">76<b>.</b> </p>
	<p class="paratype21">“na paṭiccakammaṃ phusati, mano ce nappadussati. </p>
	<p class="paratype22">appossukkassa bhadrassa, na pāpamupalimpatī”ti.</p>
	<p class="paratype03">tassattho — yadi tava pāpakiriyāya mano na padussati, tanninno tappono tappabbhāro na hoti, evaṃ sante luddena āyasmantaṃ paṭicca katampi pāpakammaṃ taṃ na phusati na allīyati, pāpakiriyāya hi appossukkassa nirālayassa bhadrassa parisuddhasseva sato tava pāṇātipātacetanāya abhāvā taṃ pāpaṃ na upalimpati, tava cittaṃ na allīyatīti.</p>
	<p class="paratype03">evaṃ mahāsatto tittiraṃ saññāpesi, sopi taṃ nissāya nikkukkucco ahosi. luddo pabuddho bodhisattaṃ vanditvā pañjaraṃ ādāya pakkāmi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā tittiro rāhulo ahosi, tāpaso pana ahameva ahosin”ti. </p>
	<p class="paratype06">tittirajātakavaṇṇanā navamā. </p> 
</body>
</html>