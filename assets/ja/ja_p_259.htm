<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [253] 3. maṇikaṇṭhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>1. saṅkappavaggo</h4>
	<h5>[253] 3. maṇikaṇṭhajātakavaṇṇanā</h5>
	<p class="paratype03"><b>mamannapāna</b>nti idaṃ satthā āḷaviṃ nissāya aggāḷave cetiye viharanto <b>kuṭikārasikkhāpadaṃ</b> (pārā. 342) ārabbha kathesi. āḷavakā hi bhikkhū saññācikāya kuṭiyo kārayamānā yācanabahulā viññattibahulā vihariṃsu “purisaṃ detha, purisatthakaraṃ dethā”tiādīni vadantā. manussā upaddutā yācanāya upaddutā viññattiyā bhikkhū disvā ubbijjiṃsupi uttasiṃsupi palāyiṃsupi. athāyasmā mahākassapo āḷaviṃ upasaṅkamitvā piṇḍāya pāvisi, manussā therampi disvā tatheva paṭipajjiṃsu. so pacchābhattaṃ piṇḍapātapaṭikkanto bhikkhū āmantetvā “pubbāyaṃ, āvuso, āḷavī sulabhapiṇḍā, idāni kasmā dullabhapiṇḍā jātā”ti pucchitvā taṃ kāraṇaṃ sutvā bhagavati āḷaviṃ āgantvā aggāḷavacetiye viharante bhagavantaṃ upasaṅkamitvā etamatthaṃ ārocesi. satthā etasmiṃ kāraṇe bhikkhusaṅghaṃ sannipātāpetvā āḷavake bhikkhū paṭipucchi — “saccaṃ kira tumhe, bhikkhave, saññācikāya kuṭiyo kārethā”ti. “saccaṃ, bhante”ti vutte te bhikkhū garahitvā “bhikkhave, yācanā nāmesā sattaratanaparipuṇṇe nāgabhavane vasantānaṃ nāgānampi amanāpā, pageva manussānaṃ, yesaṃ ekaṃ kahāpaṇakaṃ uppādentānaṃ pāsāṇato maṃsaṃ uppāṭanakālo viya hotī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto mahāvibhave brāhmaṇakule nibbatti. tassa ādhāvitvā paridhāvitvā vicaraṇakāle aññopi puññavā satto tassa mātu kucchismiṃ nibbatti. te ubhopi bhātaro vayappattā mātāpitūnaṃ kālakiriyāya saṃviggahadayā isipabbajjaṃ pabbajitvā gaṅgātīre paṇṇasālaṃ māpetvā vasiṃsu. tesu jeṭṭhassa uparigaṅgāya paṇṇasālā ahosi, kaniṭṭhassa adhogaṅgāya. athekadivasaṃ maṇikaṇṭho nāma nāgarājā nāgabhavanā nikkhamitvā gaṅgātīre māṇavakavesena vicaranto kaniṭṭhassa assamaṃ gantvā vanditvā ekamantaṃ nisīdi, te aññamaññaṃ sammodanīyakathaṃ kathetvā vissāsikā ahesuṃ, vinā vattituṃ nāsakkhiṃsu. maṇikaṇṭho abhiṇhaṃ kaniṭṭhatāpasassa santikaṃ āgantvā kathāsallāpena nisīditvā gamanakāle tāpase sinehena attabhāvaṃ vijahitvā bhogehi tāpasaṃ parikkhipanto parissajitvā uparimuddhani mahantaṃ phaṇaṃ dhāretvā thokaṃ vasitvā taṃ sinehaṃ vinodetvā sarīraṃ viniveṭhetvā tāpasaṃ vanditvā sakaṭṭhānameva gacchati. tāpaso tassa bhayena kiso ahosi lūkho dubbaṇṇo uppaṇḍuppaṇḍukajāto dhamanisanthatagatto.</p>
	<p class="paratype03">so ekadivasaṃ bhātu santikaṃ agamāsi. atha naṃ so pucchi — “kissa, tvaṃ bho, kiso lūkho dubbaṇṇo uppaṇḍuppaṇḍukajāto dhamanisanthatagatto”ti. so tassa taṃ pavattiṃ ārocetvā “kiṃ pana, tvaṃ bho, tassa nāgarājassa āgamanaṃ icchasi, na icchasī”ti puṭṭho “na icchāmī”ti vatvā “so pana nāgarājā tava santikaṃ āgacchanto kiṃ piḷandhanaṃ piḷandhitvā āgacchatī”ti vutte “maṇiratanan”ti āha. tena hi tvaṃ tasmiṃ nāgarāje tava santikaṃ āgantvā anisinneyeva “maṇiṃ me dehī”ti yāca, evaṃ so nāgo taṃ bhogehi aparikkhipitvāva gamissati. punadivase assamapadadvāre ṭhatvā āgacchantameva naṃ yāceyyāsi, tatiyadivase gaṅgātīre ṭhatvā udakā ummujjantameva naṃ yāceyyāsi, evaṃ so tava santikaṃ puna na āgamissatīti.</p>
	<p class="paratype03">tāpaso “sādhū”ti paṭissuṇitvā attano paṇṇasālaṃ gantvā punadivase nāgarājānaṃ āgantvā ṭhitamattameva “etaṃ attano piḷandhanamaṇiṃ me dehī”ti yāci, so anisīditvāva palāyi. atha naṃ dutiyadivase assamapadadvāre ṭhatvā āgacchantameva “hiyyo me maṇiratanaṃ nādāsi, ajja dānaṃ laddhuṃ vaṭṭatī”ti āha. nāgo assamapadaṃ apavisitvāva palāyi. tatiyadivase udakato ummujjantameva naṃ “ajja me tatiyo divaso yācantassa, dehi dāni me etaṃ maṇiratanan”ti āha. nāgarājā udake ṭhatvāva tāpasaṃ paṭikkhipanto dve gāthā āha — </p>
	<p class="paratype40">7<b>.</b> </p>
	<p class="paratype21">“mamannapānaṃ vipulaṃ uḷāraṃ, uppajjatīmassa maṇissa hetu. </p>
	<p class="paratype22">taṃ te na dassaṃ atiyācakosi, na cāpi te assamamāgamissaṃ. </p>
	<p class="paratype40">8<b>.</b> </p>
	<p class="paratype21">“susū yathā sakkharadhotapāṇī, tāsesimaṃ selaṃ yācamāno. </p>
	<p class="paratype22">taṃ te na dassaṃ atiyācakosi, na cāpi te assamamāgamissan”ti.</p>
	<p class="paratype03">tattha <b>mamannapāna</b>nti mama yāgubhattādidibbabhojanaṃ aṭṭhapānakabhedañca dibbapānaṃ. <b>vipula</b>nti bahu. <b>uḷāra</b>nti seṭṭhaṃ paṇītaṃ. <b>taṃ te</b>ti taṃ maṇiṃ tuyhaṃ. <b>atiyācakosī</b>ti kālañca pamāṇañca atikkamitvā ajja tīṇi divasāni mayhaṃ piyaṃ manāpaṃ maṇiratanaṃ yācamāno atikkamma yācakosi. <b>na cāpi te</b>ti na kevalaṃ na dassaṃ, assamampi te nāgamissaṃ. <b>susū yathā</b>ti yathā nāma yuvā taruṇamanusso. <b>sakkharadhotapāṇī</b>ti sakkharāya dhotapāṇi, telena pāsāṇe dhotāsihattho. <b>tāsesimaṃ selaṃ yācamāno</b>ti imaṃ maṇiṃ yācanto tvaṃ kañcanatharukhaggaṃ abbāhitvā “sīsaṃ te chindāmī”ti vadanto taruṇapuriso viya maṃ tāsesi.</p>
	<p class="paratype03">evaṃ vatvā so nāgarājā udake nimujjitvā attano nāgabhavanameva gantvā na paccāgañchi. atha so tāpaso tassa dassanīyassa nāgarājassa adassanena bhiyyosomattāya kiso ahosi lūkho dubbaṇṇo uppaṇḍuppaṇḍukajāto dhamanisanthatagatto. atha jeṭṭhatāpaso “kaniṭṭhassa pavattiṃ jānissāmī”ti tassa santikaṃ āgantvā taṃ bhiyyosomattāya paṇḍuroginaṃ disvā “kiṃ nu kho, bho, tvaṃ bhiyyosomattāya paṇḍurogī jāto”ti vatvā “tassa dassanīyassa nāgarājassa adassanenā”ti sutvā “ayaṃ tāpaso nāgarājānaṃ vinā vattituṃ na sakkotī”ti sallakkhetvā tatiyaṃ gāthamāha — </p>
	<p class="paratype40">9<b>.</b> </p>
	<p class="paratype21">“na taṃ yāce yassa piyaṃ jigīse, desso hoti atiyācanāya. </p>
	<p class="paratype22">nāgo maṇiṃ yācito brāhmaṇena, adassanaṃyeva tadajjhagamā”ti.</p>
	<p class="paratype03">tattha <b>na taṃ yāce</b>ti taṃ bhaṇḍaṃ na yāceyya. <b>yassa piyaṃ jigīse</b>ti yaṃ bhaṇḍaṃ assa puggalassa piyanti jāneyya. <b>desso hotī</b>ti appiyo hoti. <b>atiyācanāyā</b>ti pamāṇaṃ atikkamitvā varabhaṇḍaṃ yācanto tāya atiyācanāya. <b>adassanaṃyeva tadajjhagamā</b>ti tato paṭṭhāya adassanameva gatoti.</p>
	<p class="paratype03">evaṃ pana taṃ vatvā “ito dāni paṭṭhāya mā socī”ti samassāsetvā jeṭṭhabhātā attano assamameva gato. athāparabhāge te dvepi bhātaro abhiññā ca samāpattiyo ca nibbattetvā brahmalokaparāyaṇā ahesuṃ.</p>
	<p class="paratype03">satthā “evaṃ, bhikkhave, sattaratanaparipuṇṇe nāgabhavane vasantānaṃ nāgānampi yācanā nāma amanāpā, kimaṅgaṃ pana manussānan”ti imaṃ dhammadesanaṃ āharitvā jātakaṃ samodhānesi — “tadā kaniṭṭho ānando ahosi, jeṭṭho pana ahameva ahosin”ti. </p>
	<p class="paratype06">maṇikaṇṭhajātakavaṇṇanā tatiyā. </p> 
</body>
</html>