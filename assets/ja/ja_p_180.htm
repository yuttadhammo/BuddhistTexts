<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [174] 4. dubbhiyamakkaṭajātakaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>3. kalyāṇavaggo</h4>
	<h5>[174] 4. dubbhiyamakkaṭajātakaṇṇanā</h5>
	<p class="paratype03"><b>adamha</b> <b>te vāri pahūtarūpa</b>nti idaṃ satthā veḷuvane viharanto devadattaṃ ārabbha kathesi. ekadivasañhi dhammasabhāyaṃ bhikkhū devadattassa akataññumittadubbhibhāvaṃ kathentā nisīdiṃsu. satthā āgantvā “na, bhikkhave, devadatto idāneva akataññū mittadubbhī, pubbepi evarūpo ahosī”ti vatvā atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente bodhisatto ekasmiṃ kāsigāmake brāhmaṇakule nibbattitvā vayappatto gharāvāsaṃ saṇṭhapesi. tasmiṃ pana samaye kāsiraṭṭhe vattanimahāmagge eko gambhīro udapāno hoti anotaraṇīyo tiracchānānaṃ, maggappaṭipannā puññatthikā manussā dīgharajjukena vārakena udakaṃ ussiñcitvā ekissā doṇiyā pūretvā tiracchānānaṃ pānīyaṃ denti. tassa sāmantato mahantaṃ araññaṃ, tattha bahū makkaṭā vasanti. atha tasmiṃ magge dve tīṇi divasāni manussasañcāro pacchijji, tiracchānā pānīyaṃ na labhiṃsu. eko makkaṭo pipāsāturo hutvā pānīyaṃ pariyesanto udapānassa santike vicarati. bodhisatto kenacideva karaṇīyena taṃ maggaṃ paṭipajjitvā tattha gacchanto pānīyaṃ uttāretvā pivitvā hatthapāde dhovitvā ṭhito taṃ makkaṭaṃ addasa. athassa pipāsitabhāvaṃ ñatvā pānīyaṃ ussiñcitvā doṇiyaṃ ākiritvā adāsi, datvā ca pana “vissamissāmī”ti ekasmiṃ rukkhamūle nipajji. makkaṭo pānīyaṃ pivitvā avidūre nisīditvā mukhamakkaṭikaṃ karonto bodhisattaṃ bhiṃsāpesi. bodhisatto tassa taṃ kiriyaṃ disvā “are duṭṭhamakkaṭa, ahaṃ tava pipāsitassa kilantassa bahuṃ pānīyaṃ adāsiṃ, idāni tvaṃ mayhaṃ mukhamakkaṭikaṃ karosi, aho pāpajanassa nāma kato upakāro niratthako”ti vatvā paṭhamaṃ gāthamāha — </p>
	<p class="paratype40">47<b>.</b> </p>
	<p class="paratype21">“adamha te vāri pahūtarūpaṃ, ghammābhitattassa pipāsitassa. </p>
	<p class="paratype22">so dāni pitvāna kiriṅkarosi, asaṅgamo pāpajanena seyyo”ti.</p>
	<p class="paratype03">tattha <b>so dāni pitvāna kiriṅkarosī</b>ti so idāni tvaṃ mayā dinnapānīyaṃ pivitvā mukhamakkaṭikaṃ karonto “kiri kirī”ti saddaṃ karosi. <b>asaṅgamo pāpajanena seyyo</b>ti pāpajanena saddhiṃ saṅgamo na seyyo, asaṅgamova seyyoti.</p>
	<p class="paratype03">taṃ sutvā so mittadubbhī makkaṭo “tvaṃ ‘ettakenavetaṃ niṭṭhitan’ti saññaṃ karosi, idāni te sīse vaccaṃ pātetvā gamissāmī”ti vatvā dutiyaṃ gāthamāha — </p>
	<p class="paratype40">48<b>.</b> </p>
	<p class="paratype21">“ko te suto vā diṭṭho vā, sīlavā nāma makkaṭo. </p>
	<p class="paratype22">idāni kho taṃ ohacchaṃ, esā asmāka dhammatā”ti.</p>
	<p class="paratype03">tatrāyaṃ saṅkhepattho — bho brāhmaṇa, “makkaṭo kataguṇajānanako ācārasampanno sīlavā nāma atthī”ti kahaṃ tayā suto vā diṭṭho vā, idāni kho ahaṃ taṃ ohacchaṃ vaccaṃ te sīse katvā pakkamissāmi, asmākañhi makkaṭānaṃ nāma esā dhammatā ayaṃ jātisabhāvo, yadidaṃ upakārakassa sīse vaccaṃ kātabbanti.</p>
	<p class="paratype03">taṃ sutvā bodhisatto uṭṭhāya gantuṃ ārabhi. makkaṭo taṅkhaṇaññeva uppatitvā sākhāyaṃ nisīditvā olambakaṃ otaranto viya tassa sīse vaccaṃ pātetvā viravanto vanasaṇḍaṃ pāvisi. bodhisatto nhatvā agamāsi.</p>
	<p class="paratype03">satthā “na, bhikkhave, idāneva devadatto, pubbepi mayā kataguṇaṃ na jānāsiyevā”ti vatvā imaṃ dhammadesanaṃ āharitvā jātakaṃ samodhānesi — “tadā makkaṭo devadatto ahosi, brāhmaṇo pana ahameva ahosin”ti. </p>
	<p class="paratype06">dubbhiyamakkaṭajātakavaṇṇanā catutthā. </p> 
</body>
</html>