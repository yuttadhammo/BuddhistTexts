<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [28] 8. nandivisālajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>3. kuruṅgavaggo</h4>
	<h5>[28] 8. nandivisālajātakavaṇṇanā</h5>
	<p class="paratype03"><b>manuññameva</b> <b>bhāseyyā</b>ti idaṃ satthā jetavane viharanto chabbaggiyānaṃ bhikkhūnaṃ omasavādaṃ ārabbha kathesi. tasmiñhi samaye chabbaggiyā kalahaṃ karontā pesale bhikkhū khuṃsenti vambhenti ovijjhanti, dasahi akkosavatthūhi akkosanti. bhikkhū bhagavato ārocesuṃ. bhagavā chabbaggiye pakkosāpetvā “saccaṃ kira bhikkhavo”ti pucchitvā “saccan”ti vutte vigarahitvā “bhikkhave, pharusavācā nāma tiracchānagatānampi amanāpā, pubbepi eko tiracchānagato attānaṃ pharusena samudācarantaṃ sahassaṃ parājesī”ti vatvā atītaṃ āhari.</p>
	<p class="paratype03">atīte gandhāraraṭṭhe takkasilāyaṃ gandhārarājā rajjaṃ kāresi. tadā bodhisatto goyoniyaṃ nibbatti. atha naṃ taruṇavacchakakāleyeva eko brāhmaṇo godakkhiṇādāyakānaṃ santikā labhitvā “nandivisālo”ti nāmaṃ katvā puttaṭṭhāne ṭhapetvā sampiyāyamāno yāgubhattādīni datvā posesi. bodhisatto vayappatto cintesi “ahaṃ iminā brāhmaṇena kicchena paṭijaggito, mayā ca saddhiṃ sakalajambudīpe añño samadhuro goṇo nāma natthi, yaṃnūnāhaṃ attano balaṃ dassetvā brāhmaṇassa posāvaniyaṃ dadeyyan”ti so ekadivasaṃ brāhmaṇaṃ āha “gaccha, brāhmaṇa, ekaṃ govittakaseṭṭhiṃ upasaṅkamitvā ‘mayhaṃ balibaddo atibaddhaṃ sakaṭasataṃ pavaṭṭetī’ti vatvā sahassena abbhutaṃ karohī”ti. so brāhmaṇo seṭṭhissa santikaṃ gantvā kathaṃ samuṭṭhāpesi “imasmiṃ nagare kassa goṇo thāmasampanno”ti. atha naṃ seṭṭhi “asukassa ca asukassa cā”ti vatvā “sakalanagare pana amhākaṃ goṇehi sadiso nāma natthī”ti āha. brāhmaṇo “mayhaṃ eko goṇo atibaddhaṃ sakaṭasataṃ pavaṭṭetuṃ samattho atthī”ti āha. seṭṭhi gahapati “kuto evarūpo goṇo”ti āha. brāhmaṇo “mayhaṃ gehe atthī”ti. “tena hi abbhutaṃ karohī”ti. “sādhu karomī”ti sahassena abbhutaṃ akāsi.</p>
	<p class="paratype03">so sakaṭasataṃ vālukāsakkharapāsāṇānaṃyeva pūretvā paṭipāṭiyā ṭhapetvā sabbāni akkhabandhanayottena ekato bandhitvā nandivisālaṃ nhāpetvā gandhapañcaṅgulikaṃ katvā kaṇṭhe mālaṃ piḷandhitvā purimasakaṭadhure ekakameva yojetvā sayaṃ dhure nisīditvā patodaṃ ukkhipitvā “gaccha kūṭa, vahassu kūṭā”ti āha. bodhisatto “ayaṃ maṃ akūṭaṃ kūṭavādena samudācaratī”ti cattāro pāde thambhe viya niccale katvā aṭṭhāsi. seṭṭhi taṅkhaṇaññeva brāhmaṇaṃ sahassaṃ āharāpesi. brāhmaṇo sahassaparājito goṇaṃ muñcitvā gharaṃ gantvā sokābhibhūto nipajji. nandivisālo caritvā āgato brāhmaṇaṃ sokābhibhūtaṃ disvā upasaṅkamitvā “kiṃ, brāhmaṇa, niddāyasī”ti āha. “kuto me, niddā, sahassaparājitassāti, brāhmaṇa, mayā ettakaṃ kālaṃ tava gehe vasantena atthi kiñci bhājanaṃ vā bhinditapubbaṃ, koci vā madditapubbo, aṭṭhāne vā pana uccārapassāvo katapubbo”ti? “natthi tātā”ti. atha tvaṃ maṃ kasmā kūṭavādena samudācarasi, taveveso doso, mayhaṃ doso natthi, gaccha, tena saddhiṃ dvīhi sahassehi abbhutaṃ karohi, kevalaṃ maṃ akūṭaṃ kūṭavādena mā samudācarasīti.</p>
	<p class="paratype03">brāhmaṇo tassa vacanaṃ sutvā gantvā dvīhi sahassehi abbhutaṃ katvā purimanayeneva sakaṭasataṃ atibandhitvā nandivisālaṃ maṇḍetvā purimasakaṭadhure yojesi. kathaṃ yojesīti? yugaṃ dhure niccalaṃ bandhitvā ekāya koṭiyā nandivisālaṃ yojetvā ekaṃ koṭiṃ dhurayottena paliveṭhetvā yugakoṭiñca akkhapādañca nissāya muṇḍarukkhadaṇḍakaṃ datvā tena yottena niccalaṃ bandhitvā ṭhapesi. evañhi kate yugaṃ etto vā ito vā na gacchati, sakkā hoti ekeneva goṇena ākaḍḍhituṃ. athassa brāhmaṇo dhure nisīditvā nandivisālassa piṭṭhiṃ parimajjitvā “gaccha bhadra, vahassu, bhandrā”ti āha. bodhisatto atibaddhaṃ sakaṭasataṃ ekavegeneva ākaḍḍhitvā pacchā ṭhitaṃ sakaṭaṃ purato ṭhitassa sakaṭassa ṭhāne ṭhapesi . govittakaseṭṭhi parājito brāhmaṇassa dve sahassāni adāsi. aññepi manussā bodhisattassa bahuṃ dhanaṃ adaṃsu, sabbaṃ brāhmaṇasseva ahosi. evaṃ so bodhisattaṃ nissāya bahuṃ dhanaṃ labhi.</p>
	<p class="paratype03">satthā “na, bhikkhave, pharusavacanaṃ nāma kassaci manāpan”ti chabbaggiye bhikkhū garahitvā sikkhāpadaṃ paññapetvā abhisambuddho hutvā imaṃ gāthamāha — </p>
	<p class="paratype40">28<b>.</b> </p>
	<p class="paratype21">“manuññameva bhāseyya, nāmanuññaṃ kudācanaṃ. </p>
	<p class="paratype27">manuññaṃ bhāsamānassa, garuṃ bhāraṃ udaddhari. </p>
	<p class="paratype22">dhanañca naṃ alābhesi, tena cattamano ahū”ti.</p>
	<p class="paratype03">tattha <b>manuññameva bhāseyyā</b>ti parena saddhiṃ bhāsamāno catudosavirahitaṃ madhuraṃ manāpaṃ saṇhaṃ mudukaṃ piyavacanameva bhāseyya. <b>garuṃ bhāraṃ udaddharī</b>ti nandivisālo balibaddo amanāpaṃ bhāsamānassa bhāraṃ anuddharitvā pacchā manāpaṃ piyavacanaṃ bhāsamānassa brāhmaṇassa garuṃ bhāraṃ uddhari, uddharitvā kaḍḍhitvā pavaṭṭesīti attho, da-kāro panettha byañjanasandhivasena padasandhikaro.</p>
	<p class="paratype03">iti satthā “manuññameva bhāseyyā”ti imaṃ dhammadesanaṃ āharitvā jātakaṃ samodhānesi — “tadā brāhmaṇo ānando ahosi, nandivisālo pana ahameva ahosin”ti. </p>
	<p class="paratype06">nandivisālajātakavaṇṇanā aṭṭhamā. </p> 
</body>
</html>