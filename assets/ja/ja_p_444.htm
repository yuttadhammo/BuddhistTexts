<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [438] 12. daddarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[438] 12. daddarajātakavaṇṇanā</h4>
	<p class="paratype03"><b>yo</b> <b>te puttake</b>ti idaṃ satthā gijjhakūṭe viharanto devadattassa vadhāya parisakkanaṃ ārabbha kathesi. tasmiñhi samaye dhammasabhāyaṃ kathaṃ samuṭṭhāpesuṃ “aho āvuso devadatto nillajjo anariyo evaṃ uttamaguṇadharassa sammāsambuddhassa ajātasattunā saddhiṃ ekato hutvā dhanuggahapayojanasilāpavijjhananāḷāgirivissajjanehi vadhāya upāyaṃ karotī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi devadatto mayhaṃ vadhāya parisakki, idāni pana me tāsamattampi kātuṃ nāsakkhī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente eko disāpāmokkho ācariyo pañcasatānaṃ māṇavakānaṃ sippaṃ vācento ekadivasaṃ cintesi “mayhaṃ idha vasantassa palibodho hoti, māṇavakānampi sippaṃ na niṭṭhāti, himavantapadese araññāyatanaṃ pavisitvā tattha vasanto vācessāmī”ti. so māṇavakānaṃ kathetvā tilataṇḍulatelavatthādīni gāhāpetvā araññaṃ pavisitvā maggato avidūre ṭhāne paṇṇasālaṃ kāretvā nivāsaṃ kappesi, māṇavāpi attano paṇṇasālaṃ kariṃsu. māṇavakānaṃ ñātakā telataṇḍulādīni pesenti. raṭṭhavāsinopi “disāpāmokkho ācariyo kira araññe asukaṭṭhāne nāma vasanto sippaṃ uggaṇhāpetī”ti tassa taṇḍulādīni abhiharanti, kantārappaṭipannāpi denti, aññataropi puriso khīrapānatthāya savacchaṃ dhenuṃ adāsi. ācariyassa paṇṇasālāya santike dvīhi potakehi saddhiṃ ekā godhā vasati, sīhabyagghāpissa upaṭṭhānaṃ āgacchanti. eko tittiropi tattha nibaddhavāso ahosi. so ācariyassa māṇavānaṃ mante vācentassa saddaṃ sutvā tayopi vede uggaṇhi. māṇavā tena saddhiṃ ativissāsikā ahesuṃ.</p>
	<p class="paratype03">aparabhāge māṇavesu nipphattiṃ appattesuyeva ācariyo kālamakāsi. māṇavā tassa sarīraṃ jhāpetvā vālukāya thūpaṃ katvā nānāpupphehi pūjetvā rodanti paridevanti. atha ne tittiro “kasmā rodathā”ti āha. “ācariyo no sippe aniṭṭhiteyeva kālakato, tasmā rodāmā”ti. “evaṃ sante mā socittha, ahaṃ vo sippaṃ vācessāmī”ti. “tvaṃ kathaṃ jānāsī”ti? “ahaṃ ācariye tumhākaṃ vācente saddaṃ sutvā tayo vede paguṇe akāsinti. tena hi attano paguṇabhāvaṃ amhe jānāpehī”ti. tittiro “tena hi suṇāthā”ti tesaṃ gaṇṭhiṭṭhānameva pabbatamatthakā nadiṃ otaranto viya osāresi. māṇavā haṭṭhatuṭṭhā hutvā tittirapaṇḍitassa santike sippaṃ paṭṭhapesuṃ. sopi disāpāmokkhācariyassa ṭhāne ṭhatvā tesaṃ sippaṃ vācesi. māṇavā tassa suvaṇṇapañjaraṃ karitvā upari vitānaṃ bandhitvā suvaṇṇataṭṭake madhulājādīni upaharantā nānāvaṇṇehi pupphehi pūjentā mahantaṃ sakkāraṃ kariṃsu. “tittiro kira araññāyatane pañcasate māṇavake mantaṃ vācetī”ti sakalajambudīpe pākaṭo ahosi.</p>
	<p class="paratype03">tadā jambudīpe giraggasamajjasadisaṃ mahantaṃ chaṇaṃ ghosayiṃsu. māṇavānaṃ mātāpitaro “chaṇadassanatthāya āgacchantū”ti pesesuṃ. māṇavā tittirassa ārocetvā tittirapaṇḍitaṃ sabbañca assamapadaṃ godhaṃ paṭicchāpetvā attano attano nagarameva agamiṃsu. tadā eko nikkāruṇiko duṭṭhatāpaso tattha tattha vicaranto taṃ ṭhānaṃ sampāpuṇi. godhā taṃ disvā paṭisanthāraṃ katvā “asukaṭṭhāne taṇḍulā, asukaṭṭhāne telādīni atthi, bhattaṃ pacitvā bhuñjāhī”ti vatvā gocaratthāya gatā. tāpaso pātova bhattaṃ pacitvā dve godhāputtake māretvā khādi, divā tittirapaṇḍitañca vacchakañca māretvā khādi, sāyaṃ dhenuṃ āgacchantaṃ disvā tampi māretvā maṃsaṃ khāditvā rukkhamūle nipajjitvā ghurughurāyanto niddaṃ okkami. godhā sāyaṃ āgantvā puttake apassantī upadhārayamānā vicari. rukkhadevatā godhaṃ puttake adisvā kampamānaṃ oloketvā khandhaviṭapabbhantare dibbānubhāvena ṭhatvā “godhe mā kampi, iminā pāpapurisena tava puttakā ca tittiro ca vaccho ca dhenu ca māritā, gīvāya naṃ ḍaṃsitvā jīvitakkhayaṃ pāpehī”ti sallapantī paṭhamaṃ gāthamāha — </p>
	<p class="paratype40">105<b>.</b> </p>
	<p class="paratype21">“yo te puttake akhādi, dinnabhatto adūsake. </p>
	<p class="paratype22">tasmiṃ dāṭhaṃ nipātehi, mā te muccittha jīvato”ti.</p>
	<p class="paratype03">tattha <b>dinnabhatto</b>ti bhattaṃ pacitvā bhuñjāhīti tayā dinnabhatto. <b>adūsake</b>ti niddose niraparādhe. <b>tasmiṃ dāṭhaṃ nipātehī</b>ti tasmiṃ pāpapurise catassopi dāṭhā nipātehīti adhippāyo. <b>mā te muccittha jīvato</b>ti jīvanto sajīvo hutvā tava hatthato eso pāpadhammo mā muccittha, mokkhaṃ mā labhatu, jīvitakkhayaṃ pāpehīti attho.</p>
	<p class="paratype03">tato godhā dve gāthā abhāsi — </p>
	<p class="paratype40">106<b>.</b> </p>
	<p class="paratype21">“ākiṇṇaluddo puriso, dhāticelaṃva makkhito. </p>
	<p class="paratype22">padesaṃ taṃ na passāmi, yattha dāṭhaṃ nipātaye. </p>
	<p class="paratype40">107<b>.</b> </p>
	<p class="paratype21">“akataññussa posassa, niccaṃ vivaradassino. </p>
	<p class="paratype22">sabbaṃ ce pathaviṃ dajjā, neva naṃ abhirādhaye”ti.</p>
	<p class="paratype03">tattha <b>ākiṇṇaluddo</b>ti gāḷhaluddo. <b>vivaradassino</b>ti chiddaṃ otāraṃ pariyesantassa. <b>neva naṃ abhirādhaye</b>ti evarūpaṃ puggalaṃ sakalapathaviṃ dentopi tosetuṃ na sakkuṇeyya, kimaṅgaṃ panāhaṃ bhattamattadāyikāti dasseti.</p>
	<p class="paratype03">godhā evaṃ vatvā “ayaṃ pabujjhitvā mampi khādeyyā”ti attano jīvitaṃ rakkhamānā palāyi. tepi pana sīhabyagghā tittirassa sahāyakāva, kadāci te āgantvā tittiraṃ passanti, kadāci so gantvā tesaṃ dhammaṃ desetvā āgacchati, tasmiṃ pana divase sīho byagghaṃ āha — “samma, ciraṃ diṭṭho no tittiro, ajja sattaṭṭhadivasā honti, gaccha, tāvassa pavattiṃ ñatvā ehī”ti. byaggho “sādhū”ti sampaṭicchitvā godhāya palāyanakāle taṃ ṭhānaṃ patvā taṃ pāpapurisaṃ niddāyantaṃ passi. tassa jaṭantare tittirapaṇḍitassa lomāni paññāyanti, dhenuyā ca vacchakassa ca aṭṭhīni paññāyanti. byaggharājā taṃ sabbaṃ disvā suvaṇṇapañjare ca tittirapaṇḍitaṃ adisvā “iminā pāpapurisena ete māritā bhavissantī”ti taṃ pādena paharitvā uṭṭhāpesi. sopi taṃ disvā bhītatasito ahosi. atha naṃ byaggho “tvaṃ ete māretvā khādasī”ti pucchi. “neva māremi, na khādāmī”ti. “pāpadhamma tayi amārente añño ko māressati, kathehi tāva kāraṇaṃ, akathentassa jīvitaṃ te natthī”ti. so maraṇabhayabhīto “āma, sāmi, godhāputtake ca vacchakañca dhenuñca māretvā khādāmi, tittiraṃ pana na māremī”tiāha. so tassa bahuṃ kathentassapi asaddahitvā “tvaṃ kuto āgatosī”ti pucchitvā “sāmi, kaliṅgaraṭṭhato vāṇijakānaṃ bhaṇḍaṃ vahanto jīvikahetu idañcidañca kammaṃ katvā idānimhi idhāgato”ti tena sabbasmiṃ attanā katakamme kathite “pāpadhamma tayi tittiraṃ amārente añño ko māressati, ehi sīhassa migarañño santikaṃ taṃ nessāmī”ti taṃ purato katvā tāsento agamāsi. sīharājā taṃ ānentaṃ byagghaṃ pucchanto catutthaṃ gāthamāha — </p>
	<p class="paratype40">108<b>.</b> </p>
	<p class="paratype21">“kiṃ nu subāhu taramānarūpo, paccāgatosi saha māṇavena. </p>
	<p class="paratype22">kiṃ kiccamatthaṃ idhamatthi tuyhaṃ, akkhāhi me pucchito etamatthan”ti.</p>
	<p class="paratype03">tattha <b>subāhū</b>ti byagghaṃ nāmenālapati. byagghassa hi purimakāyo manāpo hoti, tena taṃ evamāha. <b>kiṃ kiccamatthaṃ idhamatthi tuyha</b>nti kiṃ karaṇīyaṃ atthasaññitaṃ iminā māṇavena idha atthi. “tuyhaṃ kiṃ kiccamatthan”tipi pāṭho, ayamevattho.</p>
	<p class="paratype03">taṃ sutvā byaggho pañcamaṃ gāthamāha — </p>
	<p class="paratype40">109<b>.</b> </p>
	<p class="paratype21">“yo te sakhā daddaro sādhurūpo, tassa vadhaṃ parisaṅkāmi ajja. </p>
	<p class="paratype22">purisassa kammāyatanāni sutvā, nāhaṃ sukhiṃ daddaraṃ ajja maññe”ti.</p>
	<p class="paratype03">tattha <b>daddaro</b>ti tittiro. <b>tassa vadha</b>nti tassa tittirapaṇḍitassa imamhā purisamhā ajja vadhaṃ parisaṅkāmi. <b>nāhaṃ sukhi</b>nti ahaṃ ajja daddaraṃ sukhiṃ arogaṃ na maññāmi.</p>
	<p class="paratype03">atha naṃ sīho chaṭṭhaṃ gāthamāha — </p>
	<p class="paratype40">110<b>.</b> </p>
	<p class="paratype21">“kānissa kammāyatanāni assu, purisassa vuttisamodhānatāya. </p>
	<p class="paratype22">kaṃ vā paṭiññaṃ purisassa sutvā, parisaṅkasi daddaraṃ māṇavenā”ti.</p>
	<p class="paratype03">tattha <b>assū</b>ti assosi. <b>vuttisamodhānatāyā</b>ti jīvitavuttisamodhānatāya, kāni nāma iminā attano kammāni tuyhaṃ kathitānīti attho. <b>māṇavenā</b>ti kiṃ sutvā iminā māṇavena māritaṃ parisaṅkasi.</p>
	<p class="paratype03">athassa kathento byaggharājā sesagāthā abhāsi — </p>
	<p class="paratype40">111<b>.</b> </p>
	<p class="paratype21">“ciṇṇā kaliṅgā caritā vaṇijjā, vettācaro saṅkupathopi ciṇṇo. </p>
	<p class="paratype22">naṭehi ciṇṇaṃ saha vākurehi, daṇḍena yuddhampi samajjamajjhe. </p>
	<p class="paratype40">112<b>.</b> </p>
	<p class="paratype21">“baddhā kulīkā mitamāḷakena, akkhā jitā saṃyamo abbhatīto. </p>
	<p class="paratype22">abbāhitaṃ pubbakaṃ aḍḍharattaṃ, hatthā daḍḍhā piṇḍapaṭiggahena. </p>
	<p class="paratype40">113<b>.</b> </p>
	<p class="paratype21">“tānissa kammāyatanāni assu, purisassa vuttisamodhānatāya. </p>
	<p class="paratype22">yathā ayaṃ dissati lomapiṇḍo, gāvo hatā kiṃ pana daddarassā”ti.</p>
	<p class="paratype03">tattha <b>ciṇṇā kaliṅgā</b>ti vāṇijakānaṃ bhaṇḍaṃ vahantena kira tena kaliṅgaraṭṭhe ciṇṇā. <b>caritā vaṇijjā</b>ti vaṇijjāpi tena katā. <b>vettācaro</b>ti vettehi sañcaritabbo. <b>saṅkupathopi ciṇṇo</b>ti khāṇukamaggopi valañjito. <b>naṭehī</b>ti jīvikahetuyeva naṭehipi saddhiṃ. <b>ciṇṇaṃ saha vākurehī</b>ti vākuraṃ vahantena vākurehi saddhiṃ caritaṃ. <b>daṇḍena yuddha</b>nti daṇḍena yuddhampi kira tena yujjhitaṃ.</p>
	<p class="paratype03"><b>baddhā kulīkā</b>ti sakuṇikāpi kira tena baddhā. <b>mitamāḷakenā</b>ti dhaññamāpakakammampi kira tena kataṃ. <b>akkhā jitā</b>ti akkhadhuttānaṃ veyyāvaccaṃ karontena akkhā haṭā. <b>saṃyamo abbhatīto</b>ti jīvitavuttiṃ nissāya pabbajanteneva sīlasaṃyamo atikkanto. <b>abbāhita</b>nti apaggharaṇaṃ kataṃ. <b>pubbaka</b>nti lohitaṃ. idaṃ vuttaṃ hoti — iminā kira jīvikaṃ nissāya rājāparādhikānaṃ hatthapāde chinditvā te ānetvā sālāya nipajjāpetvā vaṇamukhehi paggharantaṃ lohitaṃ aḍḍharattasamaye tattha gantvā kuṇḍakadhūmaṃ datvā ṭhapitanti. <b>hatthā daḍḍhā</b>ti ājīvikapabbajjaṃ pabbajitakāle uṇhapiṇḍapātapaṭiggahaṇe hatthāpi kirassa daḍḍhā.</p>
	<p class="paratype03"><b>tānissa kammāyatanānī</b>ti tāni assa kammāni. <b>assū</b>ti assosiṃ. <b>yathā aya</b>nti yathā esa etassa jaṭantare tittiralomapiṇḍopi dissati, iminā kāraṇena veditabbametaṃ “eteneva so mārito”ti. <b>gāvo hatā kiṃ pana daddarassā</b>ti gāvopi etena hatā, daddarassa pana kiṃ na hanitabbaṃ, kasmā esa taṃ na māressatīti.</p>
	<p class="paratype03">sīho taṃ purisaṃ pucchi “mārito te tittirapaṇḍito”ti? “āma, sāmī”ti. athassa saccavacanaṃ sutvā sīho taṃ vissajjetukāmo ahosi. byaggharājā pana “māretabbayuttako eso”ti vatvā tattheva naṃ dāṭhāhi paharitvā māretvā āvāṭaṃ khaṇitvā pakkhipi. māṇavā āgantvā tittirapaṇḍikaṃ adisvā roditvā paridevitvā nivattiṃsu.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, devadatto pubbepi mayhaṃ vadhāya parisakkī”ti vatvā jātakaṃ samodhānesi — “tadā kūṭajaṭilo devadatto ahosi, godhā uppalavaṇṇā, byaggho moggallāno, sīho sāriputto, disāpāmokkho ācariyo mahākassapo, tittirapaṇḍito pana ahameva ahosin”ti. </p>
	<p class="paratype06">daddarajātakavaṇṇanā dvādasamā. </p>
	<p class="paratype01">jātakuddānaṃ — </p>
	<p class="paratype21">gijjhakosambī suvañca, cūḷasūvaṃ harittacaṃ. </p>
	<p class="paratype22">kusalaṃ lomakassapaṃ, cakkavākaṃ haliddi ca. </p>
	<p class="paratype21">samuggaṃ pūtimaṃsañca, daddarañceva dvādasa. </p>
	<p class="paratype22">jātake navanipāte, gīyiṃsu gītikārakā. </p>
	<p class="paratype06">navakanipātavaṇṇanā niṭṭhitā. </p>
	<p class="paratype06">(tatiyo bhāgo niṭṭhito.)</p> 
</body>
</html>