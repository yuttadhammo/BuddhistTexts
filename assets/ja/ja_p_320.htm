<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [314] 4. lohakumbhijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>2. pucimandavaggo</h4>
	<h5>[314] 4. lohakumbhijātakavaṇṇanā</h5>
	<p class="paratype03"><b>dujjīvitamajīvimhā</b>ti idaṃ satthā jetavane viharanto kosalarājānaṃ ārabbha kathesi. tadā kira kosalarājā rattibhāge catunnaṃ nerayikasattānaṃ saddaṃ suṇi. eko <b>du</b>-kārameva bhaṇi, eko <b>sa</b>-kāraṃ, eko <b>na</b>-kāraṃ, eko <b>so</b>-kāramevāti. te kira atītabhave sāvatthiyaṃyeva pāradārikā rājaputtā ahesuṃ. te paresaṃ rakkhitagopitamātugāmesu aparajjhitvā cittakeḷiṃ kīḷantā bahuṃ pāpakammaṃ katvā maraṇacakkena chinnā sāvatthisāmante catūsu lohakumbhīsu nibbattā saṭṭhi vassasahassāni tattha paccitvā uggatā lohakumbhimukhavaṭṭiṃ disvā “kadā nu kho imamhā dukkhā muccissāmā”ti cattāropi mahantena saddena anupaṭipāṭiyā viraviṃsu. rājā tesaṃ saddaṃ sutvā maraṇabhayatajjito nisinnakova aruṇaṃ uṭṭhāpesi.</p>
	<p class="paratype03">aruṇuggamanavelāya brāhmaṇā āgantvā rājānaṃ sukhasayitaṃ pucchiṃsu. rājā “kuto me ācariyā sukhasayitaṃ, ajjāhaṃ evarūpe cattāro bhiṃsanakasadde suṇin”ti. brāhmaṇā hatthe vidhuniṃsu. “kiṃ ācariyā”ti? “sāhasikasaddā, mahārājā”ti. “sapaṭikammā appaṭikammā”ti? “kāmaṃ appaṭikammā, mayaṃ pana susikkhitā, mahārājā”ti. “kiṃ katvā paṭibāhissathā”ti? “mahārāja, paṭikammaṃ mahantaṃ na sakkā kātuṃ, mayaṃ pana sabbacatukkaṃ yaññaṃ yajitvā hāressāmā”ti. “tena hi khippaṃ cattāro hatthī cattāro asse cattāro usabhe cattāro manusseti laṭukikasakuṇikā ādiṃ katvā cattāro cattāro pāṇe gahetvā sabbacatukkayaññaṃ yajitvā mama sotthibhāvaṃ karothā”ti. “sādhu, mahārājā”ti sampaṭicchitvā yenattho, taṃ gahetvā yaññāvāṭaṃ paccupaṭṭhapesuṃ, bahupāṇe thūṇūpanīte katvā ṭhapesuṃ. “bahuṃ macchamaṃsaṃ khādissāma, bahuṃ dhanaṃ labhissāmā”ti ussāhappattā hutvā “idaṃ laddhuṃ vaṭṭati, idaṃ laddhuṃ vaṭṭati, devā”ti aparāparaṃ caranti.</p>
	<p class="paratype03">mallikā devī rājānaṃ upasaṅkamitvā “kiṃ nu kho, mahārāja, brāhmaṇā ativiya ussāhayantā vicarantī”ti pucchi. “devi kiṃ tuyhiminā, tvaṃ attano yaseneva mattā pamattā, dukkhaṃ pana amhākameva na jānāsī”ti? “kiṃ, mahārājā”ti. “devi, ahaṃ evarūpaṃ nāma asotabbaṃ suṇiṃ, tato imesaṃ saddānaṃ sutattā “kiṃ bhavissatī”ti brāhmaṇe pucchiṃ, brāhmaṇā “tumhākaṃ mahārāja rajjassa vā bhogānaṃ vā jīvitassa vā antarāyo paññāyati, sabbacatukkena yaññaṃ yajitvā sotthibhāvaṃ karissāmā”ti vadiṃsu, te mayhaṃ vacanaṃ gahetvā yaññāvāṭaṃ katvā yena yenattho, tassa tassa kāraṇā āgacchantī”ti. “kiṃ pana deva, imesaṃ saddānaṃ nipphattiṃ sadevake loke aggabrāhmaṇaṃ pucchitthā”ti? “ko esa devi, sadevake loke aggabrāhmaṇo nāmā”ti? “mahāgotamo sammāsambuddho”ti. “devi, sammāsambuddho me na pucchito”ti? “tena hi gantvā pucchathā”ti. </p>
	<p class="paratype01">rājā tassā vacanaṃ gahetvā bhuttapātarāso rathavaramāruyha jetavanaṃ gantvā satthāraṃ vanditvā pucchi “ahaṃ, bhante, rattibhāge cattāro sadde sutvā brāhmaṇe pucchiṃ, te ‘sabbacatukkayaññaṃ yajitvā sotthiṃ karissāmā’ti vatvā yaññāvāṭe kammaṃ karonti, tesaṃ saddānaṃ sutattā mayhaṃ kiṃ bhavissatī”ti. “na kiñci, mahārāja, nerayikasattā dukkhamanubhavantā evaṃ viraviṃsu, na ime saddā idāni tayā eva sutā, porāṇakarājūhipi sutāyeva, tepi brāhmaṇe pucchitvā pasughātayaññaṃ kattukāmā hutvā paṇḍitānaṃ kathaṃ sutvā na kariṃsu, paṇḍitā tesaṃ saddānaṃ antaraṃ kathetvā mahājanaṃ vissajjāpetvā sotthimakaṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto aññatarasmiṃ kāsigāme brāhmaṇakule nibbattitvā vayappatto kāmesu ādīnavaṃ disvā kāme pahāya isipabbajjaṃ pabbajitvā abhiññā ca samāpattiyo ca uppādetvā jhānakīḷaṃ kīḷanto himavante ramaṇīye vanasaṇḍe vasati. tadā bārāṇasirājā catunnaṃ nerayikānaṃ imeva cattāro sadde sutvā bhītatasito imināva niyāmena brāhmaṇehi “tiṇṇaṃ antarāyānaṃ aññataro bhavissati, sabbacatukkayaññena taṃ vūpasamessāmā”ti vutte sampaṭicchi. purohito brāhmaṇehi saddhiṃ yaññāvāṭaṃ paccupaṭṭhāpesi, mahājano thūṇūpanīto ahosi. tadā bodhisatto mettābhāvanaṃ purecārikaṃ katvā dibbacakkhunā lokaṃ olokento imaṃ kāraṇaṃ disvā “ajja, mayā gantuṃ vaṭṭati, mahājanassa sotthi bhavissatī”ti iddhibalena vehāsaṃ uppatitvā bārāṇasirañño uyyāne otaritvā maṅgalasilāpaṭṭe kañcanarūpakaṃ viya nisīdi. tadā purohitassa jeṭṭhantevāsiko ācariyaṃ upasaṅkamitvā “nanu, ācariya, amhākaṃ vedesu paraṃ māretvā sotthikaraṇaṃ nāma natthī”ti āha. purohito “tvaṃ rājadhanaṃ rakkhasi, bahuṃ macchamaṃsaṃ khādissāma, dhanaṃ labhissāma, tuṇhī hohī”ti taṃ paṭibāhi.</p>
	<p class="paratype03">so “nāhaṃ ettha sahāyo bhavissāmī”ti nikkhamitvā rājuyyānaṃ gantvā bodhisattaṃ disvā vanditvā katapaṭisanthāro ekamantaṃ nisīdi. bodhisatto “kiṃ, māṇava, rājā dhammena rajjaṃ kāretī”ti pucchi. “bhante, rājā dhammena rajjaṃ kāreti, rattibhāge pana cattāro sadde sutvā brāhmaṇe pucchi. brāhmaṇā ‘sabbacatukkayaññaṃ yajitvā sotthiṃ karissāmā’”ti vadiṃsu. rājā pasughātakammaṃ katvā attano sotthiṃ kātukāmo mahājano thūṇūpanīto, “kiṃ nu kho, bhante, tumhādisānaṃ sīlavantānaṃ tesaṃ saddānaṃ nipphattiṃ vatvā mahājanaṃ maraṇamukhā mocetuṃ vaṭṭatī”ti. “māṇava, rājā amhe na jānāti, mayampi taṃ na jānāma, imesaṃ pana saddānaṃ nipphattiṃ jānāma, sace rājā amhe upasaṅkamitvā puccheyya, rājānaṃ nikkaṅkhaṃ katvā kathessāmā”ti. “tena hi, bhante, muhuttaṃ idheva hotha, ahaṃ rājānaṃ ānessāmī”ti. “sādhu, māṇavā”ti. so gantvā rañño tamatthaṃ ārocetvā rājānaṃ ānesi.</p>
	<p class="paratype03">atha rājā bodhisattaṃ vanditvā ekamantaṃ nisinno pucchi “saccaṃ kira tumhe mayā sutasaddānaṃ nipphattiṃ jānāthā”ti? “āma, mahārājā”ti. “kathetha, bhante”ti. “mahārāja, ete purimabhave paresaṃ rakkhitagopitesu dāresu cārittaṃ āpajjitvā bārāṇasisāmante catūsu lohakumbhīsu nibbattā pakkuthite khāralohodake pheṇuddehakaṃ paccamānā tiṃsa vassasahassāni adho gantvā kumbhitalaṃ āhacca uddhaṃ ārohantā tiṃsavassasahasseneva kālena kumbhimukhaṃ disvā bahi oloketvā cattāro janā catasso gāthā paripuṇṇaṃ katvā vattukāmāpi tathā kātuṃ asakkontā ekekameva akkharaṃ vatvā puna lohakumbhīsuyeva nimuggā. tesu <b>du</b>-kāraṃ vatvā nimuggasatto evaṃ vattukāmo ahosi — </p>
	<p class="paratype40">53<b>.</b> </p>
	<p class="paratype21">‘dujjīvitamajīvimha, ye sante na dadamhase. </p>
	<p class="paratype22">vijjamānesu bhogesu, dīpaṃ nākamha attano’ti. — </p>
	<p class="paratype25">taṃ gāthaṃ paripuṇṇaṃ kātuṃ nāsakkhī”ti vatvā bodhisatto attano ñāṇena taṃ gāthaṃ paripuṇṇaṃ katvā kathesi. sesāsupi eseva nayo.</p>
	<p class="paratype03">tesu <b>sa</b>-kāraṃ vatvā vattukāmassa ayaṃ gāthā — </p>
	<p class="paratype40">54<b>.</b> </p>
	<p class="paratype21">“saṭṭhi vassasahassāni, paripuṇṇāni sabbaso. </p>
	<p class="paratype22">niraye paccamānānaṃ, kadā anto bhavissatī”ti.</p>
	<p class="paratype03"><b>na</b>-kāraṃ vatvā vattukāmassa ayaṃ gāthā — </p>
	<p class="paratype40">55<b>.</b> </p>
	<p class="paratype21">“natthi anto kuto anto, na anto paṭidissati. </p>
	<p class="paratype22">tadā hi pakataṃ pāpaṃ, mama tuyhañca mārisā”ti.</p>
	<p class="paratype03"><b>so</b>-kāraṃ vatvā vattukāmassa ayaṃ gāthā — </p>
	<p class="paratype40">56<b>.</b> </p>
	<p class="paratype21">“sohaṃ nūna ito gantvā, yoniṃ laddhāna mānusiṃ. </p>
	<p class="paratype22">vadaññū sīlasampanno, kāhāmi kusalaṃ bahun”ti.</p>
	<p class="paratype03">tattha <b>dujjīvita</b>nti tīṇi duccaritāni caranto dujjīvitaṃ lāmakajīvitaṃ jīvati nāma, sopi tadeva sandhāyāha “dujjīvitamajīvimhā”ti. <b>ye sante na dadamhase</b>ti ye mayaṃ deyyadhamme ca paṭiggāhake ca saṃvijjamāneyeva na dānaṃ dadimha. <b>dīpaṃ nākamha attano</b>ti attano patiṭṭhaṃ na karimha. <b>paripuṇṇānī</b>ti anūnāni anadhikāni. <b>sabbaso</b>ti sabbākārena. <b>paccamānāna</b>nti amhākaṃ imasmiṃ niraye paccamānānaṃ.</p>
	<p class="paratype03"><b>natthi</b> <b>anto</b>ti “amhākaṃ asukakāle nāma mokkho bhavissatī”ti evaṃ kālaparicchedo natthi. <b>kuto anto</b>ti kena kāraṇena anto paññāyissati. <b>na anto</b>ti antaṃ daṭṭhukāmānampi no dukkhassa anto na paṭidissati. <b>tadā hi pakata</b>nti tasmiṃ kāle mārisā mama ca tuyhañca pakataṃ pāpaṃ pakaṭṭhaṃ kataṃ atibahumeva kataṃ. “tathā hi pakatan”tipi pāṭho, tena kāraṇena kataṃ, yenassa anto daṭṭhuṃ na sakkāti attho. <b>mārisā</b>ti mayā sadisā, piyālapanametaṃ etesaṃ. <b>nūnā</b>ti ekaṃsatthe nipāto, so ahaṃ ito gantvā yoniṃ mānusiṃ laddhāna vadaññū sīlasampanno hutvā ekaṃseneva bahuṃ kusalaṃ karissāmīti ayamettha attho.</p>
	<p class="paratype03">iti bodhisatto ekamekaṃ gāthaṃ vatvā “mahārāja, so nerayikasatto imaṃ gāthaṃ paripuṇṇaṃ katvā vattukāmo attano pāpassa mahantatāya tathā kathetuṃ nāsakkhi, iti so attano kammavipākaṃ anubhavanto viravi. tumhākaṃ etassa saddassa savanapaccayā antarāyo nāma natthi, tumhe mā bhāyitthā”ti rājānaṃ saññāpesi. rājā mahājanaṃ vissajjāpetvā suvaṇṇabheriṃ carāpetvā yaññāvāṭaṃ viddhaṃsāpesi. bodhisatto mahājanassa sotthiṃ katvā katipāhaṃ vasitvā tattheva gantvā aparihīnajjhāno brahmaloke uppajji.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — “tadā purohitassa jeṭṭhantevāsikamāṇavo sāriputto ahosi, tāpaso pana ahameva ahosin”ti. </p>
	<p class="paratype06">lohakumbhijātakavaṇṇanā catutthā. </p> 
</body>
</html>