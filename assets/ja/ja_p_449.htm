<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [443] 5. cūḷabodhijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[443] 5. cūḷabodhijātakavaṇṇanā</h4>
	<p class="paratype01"><b>yo te imaṃ visālakkhi</b>nti idaṃ satthā jetavane viharanto ekaṃ kodhanaṃ bhikkhuṃ ārabbha kathesi. so kira bhikkhu niyyānike buddhasāsane pabbajitvāpi kodhaṃ niggahetuṃ nāsakkhi, kodhano ahosi upāyāsabahulo, appampi vutto samāno abhisajji kuppi byāpajji patiṭṭhayi. satthā tassa kodhanabhāvaṃ sutvā pakkosāpetvā “saccaṃ kira tvaṃ kodhano”ti pucchitvā “saccaṃ bhante”ti vutte “bhikkhu kodho nāma vāretabbo, evarūpo hi idhaloke ca paraloke ca anatthakārako, tvaṃ nikkodhassa buddhassa sāsane pabbajitvā kasmā kujjhasi, porāṇakapaṇḍitā bāhirasāsane pabbajitvāpi kodhaṃ na kariṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente aññatarasmiṃ kāsinigame eko brāhmaṇo aḍḍho mahaddhano mahābhogo aputtako ahosi, tassa brāhmaṇī puttaṃ patthesi. tadā bodhisatto brahmalokā cavitvā tassā kucchiyaṃ nibbatti, tassa nāmaggahaṇadivase “bodhikumāro”ti nāmaṃ kariṃsu. tassa vayappattakāle takkasilaṃ gantvā sabbasippāni uggaṇhitvā paccāgatassa anicchantasseva mātāpitaro samānajātikā kulā kumārikaṃ ānesuṃ. sāpi brahmalokā cutāva uttamarūpadharā devaccharapaṭibhāgā. tesaṃ anicchamānānaññeva aññamaññaṃ āvāhavivāhaṃ kariṃsu. ubhinnaṃ panetesaṃ kilesasamudācāro nāma na bhūtapubbo, saṃrāgavasena aññamaññassa olokanaṃ nāma nāhosi, supinepi methunadhammo nāma na diṭṭhapubbo, evaṃ parisuddhasīlā ahesuṃ.</p>
	<p class="paratype03">athāparabhāge mahāsatto mātāpitūsu kālakatesu tesaṃ sarīrakiccaṃ katvā taṃ pakkositvā “bhadde, tvaṃ imaṃ asītikoṭidhanaṃ gahetvā sukhena jīvāhī”ti āha. “kiṃ karissatha tumhe pana, ayyaputtā”ti? “mayhaṃ dhanena kiccaṃ natthi, himavantapadesaṃ pavisitvā isipabbajjaṃ pabbajitvā attano patiṭṭhaṃ karissāmī”ti. “kiṃ pana ayyaputta pabbajjā nāma purisānaññeva vaṭṭatī”ti? “itthīnampi vaṭṭati, bhadde”ti. “tena hi ahaṃ tumhehi chaṭṭitakheḷaṃ na gaṇhissāmi, mayhampi dhanena kiccaṃ natthi, ahampi pabbajissāmī”ti. “sādhu, bhadde”ti. te ubhopi mahādānaṃ datvā nikkhamitvā ramaṇīye bhūmibhāge assamaṃ katvā pabbajitvā uñchācariyāya phalāphalehi yāpentā tattha dasamattāni saṃvaccharāni vasiṃsu, jhānaṃ pana nesaṃ na tāva uppajjati. te tattha pabbajjāsukheneva dasa saṃvacchare vasitvā loṇambilasevanatthāya janapadacārikaṃ carantā anupubbena bārāṇasiṃ patvā rājuyyāne vasiṃsu.</p>
	<p class="paratype03">athekadivasaṃ rājā uyyānapālaṃ paṇṇākāraṃ ādāya āgataṃ disvā “uyyānakīḷikaṃ kīḷissāma, uyyānaṃ sodhehī”ti vatvā tena sodhitaṃ sajjitaṃ uyyānaṃ mahantena parivārena agamāsi. tasmiṃ khaṇe te ubhopi janā uyyānassa ekapasse pabbajjāsukhena vītināmetvā nisinnā honti. atha rājā uyyāne vicaranto te ubhopi nisinnake disvā paramapāsādikaṃ uttamarūpadharaṃ paribbājikaṃ olokento paṭibaddhacitto ahosi. so kilesavasena kampanto “pucchissāmi tāva, ayaṃ paribbājikā imassa kiṃ hotī”ti bodhisattaṃ upasaṅkamitvā “pabbajita ayaṃ te paribbājikā kiṃ hotī”ti pucchi. mahārāja, kiñci na hoti, kevalaṃ ekapabbajjāya pabbajitā, apica kho pana me gihikāle pādaparicārikā ahosīti. taṃ sutvā rājā “ayaṃ kiretassa kiñci na hoti, apica kho pana gihikāle pādaparicārikā kirassa ahosi, sace panāhaṃ issariyabalena gahetvā gaccheyyaṃ, kiṃ nu kho esa karissati, pariggaṇhissāmi tāva nan”ti cintetvā upasaṅkamitvā paṭhamaṃ gāthamāha — </p>
	<p class="paratype40">49<b>.</b> </p>
	<p class="paratype21">“yo te imaṃ visālakkhiṃ, piyaṃ saṃmhitabhāsiniṃ. </p>
	<p class="paratype22">ādāya balā gaccheyya, kiṃ nu kayirāsi brāhmaṇā”ti.</p>
	<p class="paratype03">tattha <b>saṃmhitabhāsini</b>nti mandahasitabhāsiniṃ. <b>balā gaccheyyā</b>ti balakkārena ādāya gaccheyya. <b>kiṃ nu kayirāsī</b>ti tassa tvaṃ brāhmaṇa kiṃ kareyyāsīti?</p>
	<p class="paratype03">athassa kathaṃ sutvā mahāsatto dutiyaṃ gāthamāha — </p>
	<p class="paratype40">50<b>.</b> </p>
	<p class="paratype21">“uppajje me na mucceyya, na me mucceyya jīvato. </p>
	<p class="paratype22">rajaṃva vipulā vuṭṭhi, khippameva nivāraye”ti.</p>
	<p class="paratype03">tassattho — mahārāja, sace imaṃ gahetvā gacchante kismiñci mama abbhantare kopo uppajjeyya, so me anto uppajjitvā na mucceyya, yāvāhaṃ jīvāmi, tāva me na mucceyya. nāssa anto ghanasannivāsena patiṭṭhātuṃ dassāmi, atha kho yathā uppannaṃ rajaṃ vipulā meghavuṭṭhi khippaṃ nivāreti, tathā khippameva naṃ mettābhāvanāya niggahetvā vāressāmīti.</p>
	<p class="paratype03">evaṃ mahāsatto sīhanādaṃ nadi. rājā panassa kathaṃ sutvāpi andhabālatāya paṭibaddhaṃ attano cittaṃ nivāretuṃ asakkonto aññataraṃ amaccaṃ āṇāpesi “imaṃ paribbājikaṃ rājanivesanaṃ nehī”ti. so “sādhū”ti paṭissuṇitvā “adhammo loke vattati, ayuttan”tiādīni vatvā paridevamānaṃyeva naṃ ādāya pāyāsi. bodhisatto tassā paridevanasaddaṃ sutvā ekavāraṃ oloketvā puna na olokesi. taṃ rodantiṃ paridevantiṃ rājanivesanameva nayiṃsu. sopi bārāṇasirājā uyyāne papañcaṃ akatvāva sīghataraṃ gantvā taṃ paribbājikaṃ pakkosāpetvā mahantena yasena nimantesi. sā yasassa aguṇaṃ pabbajāya eva guṇaṃ kathesi. rājā kenaci pariyāyena tassā manaṃ alabhanto taṃ ekasmiṃ gabbhe kāretvā cintesi “ayaṃ paribbājikā evarūpaṃ yasaṃ na icchati, sopi tāpaso evarūpaṃ mātugāmaṃ gahetvā gacchante kujjhitvā olokitamattampi na akāsi, pabbajitā kho pana bahumāyā honti, kiñci payojetvā anatthampi me kareyya, gacchāmi tāva jānāmi kiṃ karonto nisinno”ti saṇṭhātuṃ asakkonto uyyānaṃ agamāsi. bodhisattopi cīvaraṃ sibbanto nisīdi. rājā mandaparivārova padasaddaṃ akaronto saṇikaṃ upasaṅkami. bodhisatto rājānaṃ anoloketvā cīvarameva sibbi. rājā “ayaṃ kujjhitvā mayā saddhiṃ na sallapatī”ti maññamāno “ayaṃ kūṭatāpaso ‘kodhassa uppajjituṃ na dassāmi, uppannampi naṃ khippameva niggaṇhissāmī’ti paṭhamameva gajjitvā idāni kodhena thaddho hutvā mayā saddhiṃ na sallapatī”ti saññāya tatiyaṃ gāthamāha — </p>
	<p class="paratype40">51<b>.</b> </p>
	<p class="paratype21">“yaṃ nu pubbe vikatthittho, balamhiva apassito. </p>
	<p class="paratype22">svajja tuṇhikato dāni, saṅghāṭiṃ sibbamacchasī”ti.</p>
	<p class="paratype03">tattha <b>balamhiva apassito</b>ti balanissito viya hutvā. <b>tuṇhikato</b>ti kiñci avadanto. <b>sibbamacchasī</b>ti sibbanto acchasi.</p>
	<p class="paratype03">taṃ sutvā mahāsatto “ayaṃ rājā kodhavasena maṃ nālapatīti maññati, kathessāmi dānissa uppannassa kodhassa vasaṃ agatabhāvan”ti cintetvā catutthaṃ gāthamāha — </p>
	<p class="paratype40">52<b>.</b> </p>
	<p class="paratype21">“uppajji me na muccittha, na me muccittha jīvato. </p>
	<p class="paratype22">rajaṃva vipulā vuṭṭhi, khippameva nivārayin”ti.</p>
	<p class="paratype03">tassattho — mahārāja, uppajji me, na na uppajji, na pana me muccittha, nāssa pavisitvā hadaye ṭhātuṃ adāsiṃ, iti so mama jīvato na muccittheva, rajaṃ vipulā vuṭṭhi viya khippameva naṃ nivāresinti.</p>
	<p class="paratype03">taṃ sutvā rājā “kiṃ nu kho esa kopameva sandhāya vadati, udāhu aññaṃ kiñci sippaṃ sandhāya kathesi, pucchissāmi tāva nan”ti cintetvā pucchanto pañcamaṃ gāthamāha — </p>
	<p class="paratype40">53<b>.</b> </p>
	<p class="paratype21">“kiṃ te uppajji no mucci, kiṃ te na mucci jīvato. </p>
	<p class="paratype22">rajaṃva vipulā vuṭṭhi, katamaṃ taṃ nivārayī”ti.</p>
	<p class="paratype03">tattha <b>kiṃ te uppajji no muccī</b>ti kiṃ tava uppajji ceva na mucci ca.</p>
	<p class="paratype03">taṃ sutvā bodhisatto “mahārāja, evaṃ kodho bahuādīnavo mahāvināsadāyako, eso mama uppajji, uppannañca naṃ mettābhāvanāya nivāresin”ti kodhe ādīnavaṃ pakāsento — </p>
	<p class="paratype40">54<b>.</b> </p>
	<p class="paratype21">“yamhi jāte na passati, ajāte sādhu passati. </p>
	<p class="paratype22">so me uppajji no mucci, kodho dummedhagocaro. </p>
	<p class="paratype40">55<b>.</b> </p>
	<p class="paratype21">“yena jātena nandanti, amittā dukkhamesino. </p>
	<p class="paratype22">so me uppajji no mucci, kodho dummedhagocaro. </p>
	<p class="paratype40">56<b>.</b> </p>
	<p class="paratype21">“yasmiñca jāyamānamhi, sadatthaṃ nāvabujjhati. </p>
	<p class="paratype22">so me uppajji no mucci, kodho dummedhagocaro. </p>
	<p class="paratype40">57<b>.</b> </p>
	<p class="paratype21">“yenābhibhūto kusalaṃ jahāti, parakkare vipulañcāpi atthaṃ. </p>
	<p class="paratype22">sa bhīmaseno balavā pamaddī, kodho mahārāja na me amuccatha. </p>
	<p class="paratype40">58<b>.</b> </p>
	<p class="paratype21">“kaṭṭhasmiṃ matthamānasmiṃ, pāvako nāma jāyati. </p>
	<p class="paratype22">tameva kaṭṭhaṃ ḍahati, yasmā so jāyate gini. </p>
	<p class="paratype40">59<b>.</b> </p>
	<p class="paratype21">“evaṃ mandassa posassa, bālassa avijānato. </p>
	<p class="paratype22">sārambhā jāyate kodho, sopi teneva ḍayhati. </p>
	<p class="paratype40">60<b>.</b> </p>
	<p class="paratype21">“aggīva tiṇakaṭṭhasmiṃ, kodho yassa pavaḍḍhati. </p>
	<p class="paratype22">nihīyati tassa yaso, kāḷapakkheva candimā. </p>
	<p class="paratype40">61<b>.</b> </p>
	<p class="paratype21">“anedho dhūmaketūva, kodho yassūpasammati. </p>
	<p class="paratype22">āpūrati tassa yaso, sukkapakkheva candimā”ti. — imā gāthā āha.</p>
	<p class="paratype03">tattha <b>na passatī</b>ti attatthampi na passati, pageva paratthaṃ. <b>sādhu passatī</b>ti attatthaṃ paratthaṃ ubhayatthampi sādhu passati. <b>dummedhagocaro</b>ti nippaññānaṃ ādhārabhūto gocaro. <b>dukkhamesino</b>ti dukkhaṃ icchantā. <b>sadattha</b>nti attano atthabhūtaṃ atthato ceva dhammato ca vuddhiṃ. <b>parakkare</b>ti vipulampi atthaṃ uppannaṃ parato kāreti, apanetha, na me iminā atthoti vadati. <b>sa bhīmaseno</b>ti so kodho bhīmāya bhayajananiyā mahatiyā kilesasenāya samannāgato. <b>pamaddī</b>ti attano balavabhāvena uḷārepi satte gahetvā attano vase karaṇena maddanasamattho. <b>na me amuccathā</b>ti mama santikā mokkhaṃ na labhati, hadaye vā pana me khīraṃ viya muhuttaṃ dadhibhāvena na patiṭṭhahitthātipi attho.</p>
	<p class="paratype03"><b>kaṭṭhasmiṃ matthamānasmi</b>nti araṇīsahitena matthiyamāne, “maddamānasmin”tipi pāṭho. <b>yasmā</b>ti yato kaṭṭhā jāyati, tameva ḍahati. <b>ginī</b>ti aggi. <b>bālassa avijānato</b>ti bālassa avijānantassa. <b>sārambhā jāyate</b>ti ahaṃ tvanti ākaḍḍhanavikaḍḍhanaṃ karontassa karaṇuttariyalakkhaṇā sārambhā araṇīmatthanā viya pāvako kodho jāyati. <b>sopi tenevā</b>ti sopi bālo teneva kodhena kaṭṭhaṃ viya agginā ḍayhati. <b>anedho dhūmaketūvā</b>ti anindhano aggi viya. <b>tassā</b>ti tassa adhivāsanakhantiyā samannāgatassa puggalassa sukkapakkhe cando viya laddho yaso aparāparaṃ āpūratīti.</p>
	<p class="paratype03">rājā mahāsattassa dhammakathaṃ sutvā tuṭṭho ekaṃ amaccaṃ āṇāpetvā paribbājikaṃ āharāpetvā “bhante nikkodhatāpasa, ubhopi tumhe pabbajjāsukhena vītināmentā idheva uyyāne vasatha, ahaṃ vo dhammikaṃ rakkhāvaraṇaguttiṃ karissāmī”ti vatvā khamāpetvā vanditvā pakkāmi. te ubhopi tattheva vasiṃsu. aparabhāge paribbājikā kālamakāsi. bodhisatto tassā kālakatāya himavantaṃ pavisitvā abhiññā ca samāpattiyo ca nibbattetvā cattāro brahmavihāre bhāvetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kodhano bhikkhu anāgāmiphale patiṭṭhahi.</p>
	<p class="paratype03">tadā paribbājikā rāhulamātā ahosi, rājā ānando, paribbājako pana ahameva ahosinti. </p>
	<p class="paratype06">cūḷabodhijātakavaṇṇanā pañcamā. </p> 
</body>
</html>