<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [181] 1. asadisajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>4. asadisavaggo</h4>
	<h5>[181] 1. asadisajātakavaṇṇanā</h5>
	<p class="paratype03"><b>dhanuggaho</b> <b>asadiso</b>ti idaṃ satthā jetavane viharanto mahābhinikkhamanaṃ ārabbha kathesi. ekadivasañhi bhikkhū dhammasabhāyaṃ sannisinnā bhagavato mahānikkhamapāramiṃ vaṇṇentā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, tathāgato idāneva mahābhinikkhamanaṃ nikkhanto, pubbepi setacchattaṃ pahāya nikkhantoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchimhi paṭisandhiṃ gaṇhi, tassa sotthinā jātassa nāmaggahaṇadivase “asadisakumāro”ti nāmaṃ akaṃsu. athassa ādhāvitvā paridhāvitvā vicaraṇakāle añño puññavā satto deviyā kucchimhi paṭisandhiṃ gaṇhi, tassa sotthinā jātassa nāmaggahaṇadivase “brahmadattakumāro”ti nāmaṃ akaṃsu. tesu bodhisatto soḷasavassakāle takkasilaṃ gantvā disāpāmokkhassa ācariyassa santike tayo vede aṭṭhārasa ca sippāni uggaṇhitvā tesu issāsasippe asadiso hutvā bārāṇasiṃ paccāgami. rājā kālaṃ karonto “asadisakumārassa rajjaṃ datvā brahmadattassa oparajjaṃ dethā”ti vatvā kālamakāsi. tasmiṃ kālakate bodhisatto attano rajje dīyamāne “na mayhaṃ rajjenattho”ti paṭikkhipi, brahmadattaṃ rajje abhisiñciṃsu. bodhisatto “mayhaṃ rajjena attho natthī”ti kiñcipi na icchi, kaniṭṭhe rajjaṃ kārente pakatiyā vasanākāreneva vasi. rājapādamūlikā “asadisakumāro rajjaṃ patthetī”ti vatvā rañño santike bodhisattaṃ paribhindiṃsu. sopi tesaṃ vacanaṃ gahetvā paribhinnacitto “bhātaraṃ me gaṇhathā”ti manusse payojesi.</p>
	<p class="paratype03">atheko bodhisattassa atthacarako taṃ kāraṇaṃ bodhisattassa ārocesi. bodhisatto kaniṭṭhabhātikassa kujjhitvā nagarā nikkhamitvā aññaṃ raṭṭhaṃ gantvā “eko dhanuggaho āgantvā rājadvāre ṭhito”ti rañño ārocāpesi. rājā “kittakaṃ bhogaṃ icchasī”ti pucchi . “ekasaṃvaccharena satasahassan”ti. “sādhu āgacchatū”ti. atha naṃ āgantvā samīpe ṭhitaṃ pucchi — “tvaṃ dhanaggahosī”ti? “āma, devā”ti. “sādhu maṃ upaṭṭhahassū”ti. so tato paṭṭhāya rājānaṃ upaṭṭhahi. tassa paribbayaṃ dīyamānaṃ disvā “atibahuṃ labhatī”ti porāṇakadhanuggahā ujjhāyiṃsu. athekadivasaṃ rājā uyyānaṃ gantvā maṅgalasilāpaṭṭasamīpe sāṇipākāraṃ parikkhipāpetvā ambarukkhamūle mahāsayane nipanno uddhaṃ olokento rukkhagge ekaṃ ambapiṇḍiṃ disvā “imaṃ na sakkā abhiruhitvā gaṇhitun”ti dhanuggahe pakkosāpetvā “imaṃ ambapiṇḍiṃ sarena chinditvā pātetuṃ sakkhissathā”ti āha. na taṃ, deva, amhākaṃ garu, devena pana no bahuvāre kammaṃ diṭṭhapubbaṃ, adhunāgato dhanuggaho amhehi bahutaraṃ labhati, taṃ pātāpethāti.</p>
	<p class="paratype03">rājā bodhisattaṃ pakkosāpetvā “sakkhissasi, tāta, etaṃ pātetun”ti pucchi. “āma, mahārāja, ekaṃ okāsaṃ labhamāno sakkhissāmī”ti. “katarokāsan”ti? “tumhākaṃ sayanassa antokāsan”ti. rājā sayanaṃ harāpetvā okāsaṃ kāresi. bodhisattassa hatthe dhanu natthi, nivāsanantare dhanuṃ sannayhitvā vicarati, tasmā “sāṇiṃ laddhuṃ vaṭṭatī”ti āha. rājā “sādhū”ti sāṇiṃ āharāpetvā parikkhipāpesi. bodhisatto antosāṇiṃ pavisitvā uparinivatthaṃ setavatthaṃ haritvā ekaṃ rattapaṭaṃ nivāsetvā kacchaṃ bandhitvā ekaṃ rattapaṭaṃ udare bandhitvā pasibbakato sandhiyuttaṃ khaggaṃ nīharitvā vāmapasse sannayhitvā suvaṇṇakañcukaṃ paṭimuñcitvā cāpanāḷiṃ piṭṭhiyaṃ sannayhitvā sandhiyuttameṇḍakamahādhanuṃ ādāya pavāḷavaṇṇaṃ jiyaṃ āropetvā uṇhīsaṃ sīse paṭimuñcitvā tikhiṇakhurappaṃ nakhehi parivattayamāno sāṇiṃ dvidhā katvā pathaviṃ phāletvā alaṅkatanāgakumāro viya nikkhamitvā sarakhipanaṭṭhānaṃ gantvā khurappaṃ sannayhitvā rājānaṃ āha — “kiṃ, mahārāja, etaṃ ambapiṇḍiṃ uddhaṃ ārohanakaṇḍena pātemi, udāhu adho orohanakaṇḍenā”ti . “tāta, bahū mayā ārohanakaṇḍena pātentā diṭṭhapubbā, orohanakaṇḍena pana pātentā mayā na diṭṭhapubbā, orohanakaṇḍena pātehī”ti. “mahārāja, idaṃ kaṇḍaṃ dūraṃ ārohissati, yāva cātumahārājikabhavanaṃ, tāva gantvā sayaṃ orohissati, yāvassa orohanaṃ, tāva tumhehi adhivāsetuṃ vaṭṭatī”ti. rājā “sādhū”ti sampaṭicchi.</p>
	<p class="paratype03">atha naṃ puna āha — “mahārāja, idaṃ kaṇḍaṃ pana ārohamānaṃ ambapiṇḍivaṇṭaṃ yāvamajjhaṃ kantamānaṃ ārohissati, orohamānaṃ kesaggamattampi ito vā etto vā agantvā ujuññeva patitvā ambapiṇḍiṃ gahetvā otarissati, passa, mahārājā”ti vegaṃ janetvā kaṇḍaṃ khipi. taṃ kaṇḍaṃ ambapiṇḍivaṇṭaṃ yāvamajjhaṃ kantamānaṃ abhiruhi. bodhisatto “idāni taṃ kaṇḍaṃ yāva cātumahārājikabhavanaṃ gataṃ bhavissatī”ti ñatvā paṭhamaṃ khittakaṇḍato adhikataraṃ vegaṃ janetvā aññaṃ kaṇḍaṃ khipi, taṃ gantvā purimakaṇḍapuṅkhe paharitvā nivattitvā sayaṃ tāvatiṃsabhavanaṃ abhiruhi. tattha naṃ devatā aggahesuṃ, nivattanakaṇḍassa vātachinnasaddo asanisaddo viya ahosi. mahājanena “kiṃ eso saddo”ti vutte bodhisatto “nivattanakaṇḍassa saddo”ti vatvā attano attano sarīre kaṇḍassa patanabhāvaṃ ñatvā bhītatasitaṃ mahājanaṃ “mā bhāyitthā”ti samassāsetvā “kaṇḍassa bhūmiyaṃ patituṃ na dassāmī”ti āha. kaṇḍaṃ otaramānaṃ kesaggamattampi ito vā etto vā agantvā ujuññeva patitvā ambapiṇḍiṃ chindi. bodhisatto ambapiṇḍiyā ca kaṇḍassa ca bhūmiyaṃ patituṃ adatvā ākāseyeva sampaṭicchanto ekena hatthena ambapiṇḍiṃ, ekena hatthena kaṇḍaṃ aggahesi. mahājano taṃ acchariyaṃ disvā “na no evarūpaṃ diṭṭhapubban”ti mahāpurisaṃ pasaṃsati unnadati apphoṭeti aṅguliyo vidhūnati, celukkhepasahassāni pavatteti. rājaparisāya tuṭṭhapahaṭṭhāya bodhisattassa dinnadhanaṃ koṭimattaṃ ahosi. rājāpissa dhanavassaṃ vassento viya bahuṃ dhanaṃ mahantañca yasaṃ adāsi.</p>
	<p class="paratype03">evaṃ bodhisatte tena raññā sakkate garukate tattha vasante “asadisakumāro kira bārāṇasiyaṃ natthī”ti satta rājāno āgantvā bārāṇasinagaraṃ parivāretvā “rajjaṃ vā detu yuddhaṃ vā”ti rañño paṇṇaṃ pesesuṃ. rājā maraṇabhayabhīto “kuhiṃ me bhātā vasatī”ti pucchitvā “ekaṃ sāmantarājānaṃ upaṭṭhahatī”ti sutvā “mama bhātike anāgacchante mayhaṃ jīvitaṃ natthi, gacchatha tassa mama vacanena pāde vanditvā khamāpetvā gaṇhitvā āgacchathā”ti dūte pāhesi. te gantvā bodhisattassa taṃ pavattiṃ ārocesuṃ. bodhisatto taṃ rājānaṃ āpucchitvā bārāṇasiṃ paccāgantvā rājānaṃ “mā bhāyī”ti samassāsetvā kaṇḍe akkharāni chinditvā “ahaṃ asadisakumāro āgato, aññaṃ ekakaṇḍaṃ khipanto sabbesaṃ vo jīvitaṃ harissāmi, jīvitena atthikā palāyantū”ti aṭṭālake ṭhatvā sattannaṃ rājūnaṃ bhuñjantānaṃ kañcanapātimakuleyeva kaṇḍaṃ pātesi. te akkharāni disvā maraṇabhayabhītā sabbeva palāyiṃsu. evaṃ mahāsatto khuddakamakkhikāya pivanamattampi lohitaṃ anuppādetvā satta rājāno palāpetvā kaniṭṭhabhātaraṃ apaloketvā kāme pahāya isipabbajjaṃ pabbajitvā abhiññā ca samāpattiyo ca nibbattetvā jīvitapariyosāne brahmalokūpago ahosi.</p>
	<p class="paratype03">satthā “evaṃ, bhikkhave, asadisakumāro satta rājāno palāpetvā vijitasaṅgāmo isipabbajjaṃ pabbajito”ti abhisambuddho hutvā imā gāthā avoca — </p>
	<p class="paratype40">61<b>.</b> </p>
	<p class="paratype21">“dhanuggaho asadiso, rājaputto mahabbalo. </p>
	<p class="paratype22">dūrepātī akkhaṇavedhī, mahākāyappadālano. </p>
	<p class="paratype40">62<b>.</b> </p>
	<p class="paratype21">“sabbāmitte raṇaṃ katvā, na ca kañci viheṭhayi. </p>
	<p class="paratype22">bhātaraṃ sotthiṃ katvāna, saṃyamaṃ ajjhupāgamī”ti.</p>
	<p class="paratype03">tattha <b>asadiso</b>ti na kevalaṃ nāmeneva, balavīriyapaññāhipi asadisova. <b>mahabbalo</b>ti kāyabalenapi paññābalenapi mahabbalo. <b>dūrepātī</b>ti yāva cātumahārājikabhavanā tāvatiṃsabhavanā ca kaṇḍaṃ pesetuṃ samatthatāya dūrepātī. <b>akkhaṇavedhī</b>ti avirādhitavedhī. atha vā akkhaṇā vuccati vijju, yāva ekā vijju niccharati, tāva tenobhāsena sattaṭṭha vāre kaṇḍāni gahetvā vijjhatīti <b>akkhaṇavedhī. mahākāyappadālano</b>ti mahante kāye padāleti. cammakāyo, dārukāyo, lohakāyo, ayokāyo, vālikakāyo, udakakāyo, phalakakāyoti ime satta mahākāyā nāma. tattha añño cammakāyapadālano mahiṃsacammaṃ vinivijjhati, so pana satampi mahiṃsacammānaṃ vinivijjhatiyeva. añño aṭṭhaṅgulabahalaṃ udumbarapadaraṃ, caturaṅgulabahalaṃ asanapadaraṃ vinivijjhati, so pana phalakasatampi ekato baddhaṃ vinivijjhati, tathā dvaṅgulabahalaṃ tambalohapaṭṭaṃ, aṅgulabahalaṃ ayapaṭṭaṃ. vālikasakaṭassa badarasakaṭassa palālasakaṭassa vā pacchābhāgena kaṇḍaṃ pavesetvā purebhāgena atipāteti, pakatiyā udake catūsabhaṭṭhānaṃ kaṇḍaṃ peseti, thale aṭṭhausabhanti evaṃ imesaṃ sattannaṃ mahākāyānaṃ padālanato mahākāyappadālano. <b>sabbāmitte</b>ti sabbe amitte. <b>raṇaṃ katvā</b>ti yuddhaṃ katvā palāpesīti attho. <b>na ca kañci viheṭhayī</b>ti ekampi na viheṭhesi. aviheṭhayantoyeva pana tehi saddhiṃ kaṇḍapesaneneva raṇaṃ katvā. <b>saṃyamaṃ ajjhupāgamī</b>ti sīlasaṃyamaṃ pabbajjaṃ upagato.</p>
	<p class="paratype03">evaṃ satthā imaṃ dhammadesanaṃ āharitvā jātakaṃ samodhānesi — “tadā kaniṭṭhabhātā ānando ahosi, asadisakumāro pana ahameva ahosin”ti. </p>
	<p class="paratype06">asadisajātakavaṇṇanā paṭhamā. </p> 
</body>
</html>