<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [21] 1. kuruṅgamigajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>3. kuruṅgavaggo</h4>
	<h5>[21] 1. kuruṅgamigajātakavaṇṇanā</h5>
	<p class="paratype03"><b>ñātametaṃ</b> <b>kuruṅgassā</b>ti idaṃ satthā veḷuvane viharanto devadattaṃ ārabbha kathesi. ekasmiñhi samaye dhammasabhāyaṃ sannipatitā bhikkhū “āvuso devadatto tathāgatassa ghātanatthāya dhanuggahe payojesi, silaṃ pavijjhi, dhanapālaṃ vissajjesi, sabbathāpi dasabalassa vadhāya parisakkatī”ti devadattassa avaṇṇaṃ kathentā nisīdiṃsu. satthā āgantvā paññattāsane nisinno “kāya nuttha, bhikkhave, etarahi kathāya sannisinnā”ti pucchi. bhante, devadatto tumhākaṃ vadhāya parisakkatīti tassa aguṇakathāya sannisinnāmhāti. satthā “na, bhikkhave, devadatto idāneva mama vadhāya parisakkati, pubbepi mama vadhāya parisakkiyeva, na ca pana maṃ vadhituṃ asakkhī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kuruṅgamigo hutvā ekasmiṃ araññāyatane phalāni khādanto vasati. so ekasmiṃ kāle phalasampanne sepaṇṇirukkhe sepaṇṇiphalāni khādati. atheko gāmavāsī aṭṭakaluddako phalarukkhamūlesu migānaṃ padāni upadhāretvā uparirukkhe aṭṭakaṃ bandhitvā tattha nisīditvā phalāni khādituṃ āgatāgate mige sattiyā vijjhitvā tesaṃ maṃsaṃ vikkiṇanto jīvikaṃ kappeti. so ekadivasaṃ tasmiṃ rukkhamūle bodhisattassa padavaḷañjaṃ disvā tasmiṃ sepaṇṇirukkhe aṭṭakaṃ bandhitvā pātova bhuñjitvā sattiṃ ādāya vanaṃ pavisitvā taṃ rukkhaṃ āruhitvā aṭṭake nisīdi. bodhisattopi pātova vasanaṭṭhānā nikkhamitvā “sepaṇṇiphalāni khādissāmī”ti āgamma taṃ rukkhamūlaṃ sahasāva apavisitvā “kadāci aṭṭakaluddakā rukkhesu aṭṭakaṃ bandhanti, atthi nu kho evarūpo upaddavo”ti pariggaṇhanto bāhiratova aṭṭhāsi.</p>
	<p class="paratype03">luddakopi bodhisattassa anāgamanabhāvaṃ ñatvā aṭṭake nisinnova sepaṇṇiphalāni khipitvā khipitvā tassa purato pātesi. bodhisatto “imāni phalāni āgantvā mayhaṃ purato patanti, atthi nu kho upari luddako”ti punappunaṃ ullokento luddakaṃ disvā apassanto viya hutvā “ambho, rukkha-pubbe tvaṃ olambakaṃ cārento viya ujukameva phalāni pātesi, ajja pana te rukkhadhammo pariccatto, evaṃ tayā rukkhadhamme pariccatte ahampi aññaṃ rukkhamūlaṃ upasaṅkamitvā mayhaṃ āhāraṃ pariyesissāmī”ti vatvā imaṃ gāthamāha — </p>
	<p class="paratype40">21<b>.</b> </p>
	<p class="paratype21">“ñātametaṃ kuruṅgassa, yaṃ tvaṃ sepaṇṇi seyyasi. </p>
	<p class="paratype22">aññaṃ sepaṇṇi gacchāmi, na me te ruccate phalan”ti.</p>
	<p class="paratype03">tattha <b>ñāta</b>nti pākaṭaṃ jātaṃ. <b>eta</b>nti idaṃ. <b>kuruṅgassā</b>ti kuruṅgamigassa. <b>yaṃ tvaṃ sepaṇṇi seyyasī</b>ti yaṃ tvaṃ ambho sepaṇṇirukkha purato phalāni pātayamāno seyyasi viseyyasi visiṇṇaphalo hosi, taṃ sabbaṃ kuruṅgamigassa pākaṭaṃ jātaṃ. <b>na me te ruccate phala</b>nti evaṃ phalaṃ dadamānāya na me tava phalaṃ ruccati, tiṭṭha tvaṃ, ahaṃ aññattha gacchissāmīti agamāsi.</p>
	<p class="paratype03">athassa luddako aṭṭake nisinnova sattiṃ khipitvā “gaccha, viraddho dānimhi tan”ti āha. bodhisatto nivattitvā ṭhito āha “ambho purisa, idānīsi kiñcāpi maṃ viraddho, aṭṭha pana mahāniraye soḷasaussadaniraye pañcavidhabandhanādīni ca kammakāraṇāni aviraddhoyevāsī”ti. evañca pana vatvā palāyitvā yathāruciṃ gato, luddopi otaritvā yathāruciṃ gato.</p>
	<p class="paratype03">satthāpi “na, bhikkhave, devadatto idāneva mama vadhāya parisakkati, pubbepi parisakkiyeva, na ca pana maṃ vadhituṃ asakkhī”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā aṭṭakaluddako devadatto ahosi, kuruṅgamigo pana ahameva ahosin”ti. </p>
	<p class="paratype06">kuruṅgamigajātakavaṇṇanā paṭhamā. </p> 
</body>
</html>