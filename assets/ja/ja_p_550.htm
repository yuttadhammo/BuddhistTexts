<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [544] 7. candakumārajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(sattamo bhāgo)</h2>
	<h3>22. mahānipāto</h3>
	<h4>[544] 7. candakumārajātakavaṇṇanā</h4>
	<p class="paratype03"><b>rājāsi</b> <b>luddakammo</b>ti idaṃ satthā gijjhakūṭe viharanto devadattaṃ ārabbha kathesi. tassa vatthu saṅghabhedakakkhandhake āgatameva. taṃ tassa pabbajitakālato paṭṭhāya yāva bimbisārarañño maraṇā tatthāgatanayeneva veditabbaṃ. taṃ pana mārāpetvā devadatto ajātasattuṃ upasaṅkamitvā “mahārāja, tava manoratho matthakaṃ patto, mama manoratho tāva na pāpuṇātī”ti āha. “ko pana te, bhante, manoratho”ti? “nanu dasabalaṃ māretvā buddho bhavissāmī”ti. “amhehettha kiṃ kātabban”ti? “mahārāja, dhanuggahe sannipātāpetuṃ vaṭṭatī”ti. “sādhu, bhante”ti rājā akkhaṇavedhīnaṃ dhanuggahānaṃ pañcasatāni sannipātāpetvā tato ekatiṃsa jane uccinitvā therassa santikaṃ pāhesi. so tesaṃ jeṭṭhakaṃ āmantetvā “āvuso samaṇo gotamo gijjhakūṭe viharati, asukasmiṃ nāma divāṭṭhāne caṅkamati. tvaṃ tattha gantvā taṃ visapītena sallena vijjhitvā jīvitakkhayaṃ pāpetvā asukena nāma maggena ehī”ti vatvā pesetvā tasmiṃ magge dve dhanuggahe ṭhapesi “tumhākaṃ ṭhitamaggena eko puriso āgamissati, taṃ tumhe jīvitā voropetvā asukena nāma maggena ethā”ti, tasmiṃ magge cattāro purise ṭhapesi “tumhākaṃ ṭhitamaggena dve purisā āgamissanti, tumhe te jīvitā voropetvā asukena nāma maggena ethā”ti, tasmiṃ magge aṭṭha jane ṭhapesi “tumhākaṃ ṭhitamaggena cattāro puriso āgamissanti, tumhe te jīvitā voropetvā asukena nāma maggena ethā”ti, tasmiṃ magge soḷasa purise ṭhapesi “tumhākaṃ ṭhitamaggena aṭṭha purisā āgamissanti, tumhe te jīvitā voropetvā asukena nāma maggena ethā”ti.</p>
	<p class="paratype03">kasmā panesa evamakāsīti? attano kammassa paṭicchādanatthaṃ. atha so jeṭṭhakadhanuggaho vāmato khaggaṃ laggetvā piṭṭhiyā tuṇīraṃ bandhitvā meṇḍasiṅgamahādhanuṃ gahetvā tathāgatassa santikaṃ gantvā “vijjhissāmi nan”ti saññāya dhanuṃ āropetvā saraṃ sannayhitvā ākaḍḍhitvā vissajjetuṃ nāsakkhi. so saraṃ oropetumpi asakkonto phāsukā bhijjantiyo viya mukhato kheḷena paggharantena kilantarūpo ahosi, sakalasarīraṃ thaddhaṃ jātaṃ, yantena pīḷitākārappattaṃ viya ahosi. so maraṇabhayatajjito aṭṭhāsi. atha naṃ satthā disvā madhurassaraṃ nicchāretvā etadavoca “mā bhāyi bho, purisa, ito ehī”ti. so tasmiṃ khaṇe āvudhāni chaḍḍetvā bhagavato pādesu sirasā nipatitvā “accayo maṃ, bhante, accagamā yathābālaṃ yathāmūḷhaṃ yathāakusalaṃ, svāhaṃ tumhākaṃ guṇe ajānanto andhabālassa devadattassa vacanena tumhe jīvitā voropetuṃ āgatomhi, khamatha me, bhante”ti khamāpetvā ekamante nisīdi. atha naṃ satthā dhammaṃ desento saccāni pakāsetvā sotāpattiphale patiṭṭhāpetvā “āvuso, devadattena ācikkhitamaggaṃ appaṭipajjitvā aññena maggena yāhī”ti uyyojesi. uyyojetvā ca pana caṅkamā oruyha aññatarasmiṃ rukkhamūle nisīdi.</p>
	<p class="paratype03">atha tasmiṃ dhanuggahe anāgacchante itare dve janā “kiṃ nu kho so cirāyatī”ti paṭimaggena gacchantā dasabalaṃ disvā upasaṅkamitvā vanditvā ekamantaṃ nisīdiṃsu. satthā tesampi dhammaṃ desetvā saccāni pakāsetvā sotāpattiphale patiṭṭhāpetvā “āvuso, devadattena kathitamaggaṃ appaṭipajjitvā iminā maggena gacchathā”ti uyyojesi. iminā upāyena itaresupi āgantvā nisinnesu sotāpattiphale patiṭṭhāpetvā aññena maggena uyyojesi. atha so paṭhamamāgato jeṭṭhakadhanuggaho devadattaṃ upasaṅkamitvā “bhante, devadatta ahaṃ sammāsambuddhaṃ jīvitā voropetuṃ nāsakkhiṃ, mahiddhiko so bhagavā mahānubhāvo”ti ārocesi. te sabbepi “sammāsambuddhaṃ nissāya amhehi jīvitaṃ laddhan”ti satthu santike pabbajitvā arahattaṃ pāpuṇiṃsu. ayaṃ pavatti bhikkhusaṅghe pākaṭā ahosi. bhikkhū dhammasabhāyaṃ kathaṃ samuṭṭhāpesuṃ “āvuso devadatto kira ekasmiṃ tathāgate veracittena bahū jane jīvitā voropetuṃ vāyāmamakāsi, te sabbepi satthāraṃ nissāya jīvitaṃ labhiṃsū”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi devadatto maṃ ekakaṃ nissāya mayi veracittena bahū jane jīvitā voropetuṃ vāyāmaṃ akāsiyevā”ti vatvā tehi yācito atītaṃ āhari.</p>
	<p class="paratype03">atīte ayaṃ bārāṇasī pupphavatī nāma ahosi. tattha vasavattirañño putto ekarājā nāma rajjaṃ kāresi, tassa putto candakumāro nāma oparajjaṃ kāresi. khaṇḍahālo nāma brāhmaṇo purohito ahosi. so rañño atthañca dhammañca anusāsi. taṃ kira rājā “paṇḍito”ti vinicchaye nisīdāpesi. so lañjavittako hutvā lañjaṃ gahetvā asāmike sāmike karoti, sāmike ca asāmike. athekadivasaṃ eko aḍḍaparājito puriso vinicchayaṭṭhānā upakkosento nikkhamitvā rājupaṭṭhānaṃ āgacchantaṃ candakumāraṃ disvā dhāvitvā tassa pādesu nipatitvā rodi. so “kiṃ, bho purisa, rodasī”ti āha. “sāmi, khaṇḍahālo vinicchaye vilopaṃ khādati, ahaṃ tena lañjaṃ gahetvā parājayaṃ pāpito”ti. candakumāro “mā bhāyī”ti taṃ assāsetvā vinicchayaṃ netvā sāmikameva sāmikaṃ, asāmikameva asāmikaṃ akāsi. mahājano mahāsaddena sādhukāramadāsi. rājā taṃ sutvā “kiṃsaddo eso”ti pucchi. “candakumārena kira aḍḍo suvinicchito, tattheso sādhukārasaddo”ti. taṃ sutvā rājā tussi. kumāro āgantvā taṃ vanditvā ekamantaṃ nisīdi. atha naṃ rājā “tāta, eko kira te aḍḍo vinicchito”ti āha. “āma, devā”ti. “tena hi, tāta, ito paṭṭhāya tvameva vinicchayaṃ paṭṭhapehī”ti vinicchayaṃ kumārassa adāsi.</p>
	<p class="paratype03">tato paṭṭhāya khaṇḍahālassa āyo pacchijji. so tato paṭṭhāya kumāre āghātaṃ bandhitvā okāsaṃ gavesanto antarāpekkho vicari. so pana rājā mandapañño. so ekadivasaṃ rattibhāge supitvā paccūsasamaye supinante alaṅkatadvārakoṭṭhakaṃ, sattaratanamayapākāraṃ, saṭṭhiyojanikasuvaṇṇamayavālukamahāvīthiṃ, yojanasahassubbedhavejayantapāsādapaṭimaṇḍitaṃ nandanavanādivanarāmaṇeyyakanandāpokkharaṇiādipokkharaṇirāmaṇeyyakasamannāgataṃ ākiṇṇadevagaṇaṃ tāvatiṃsabhavanaṃ disvā pabujjhitvā tattha gantukāmo cintesi — “sve ācariyakhaṇḍahālassāgamanavelāya devalokagāmimaggaṃ pucchitvā tena desitamaggena devalokaṃ gamissāmī”ti khaṇḍahālopi pātova nhatvā bhuñjitvā rājupaṭṭhānaṃ āgantvā rājanivesanaṃ pavisitvā rañño sukhaseyyaṃ pucchi. athassa rājā āsanaṃ dāpetvā pañhaṃ pucchi. tamatthaṃ pakāsento satthā āha — </p>
	<p class="paratype40">982<b>.</b> </p>
	<p class="paratype21">“rājāsi luddakammo, ekarājā pupphavatīyā. </p>
	<p class="paratype22">so pucchi brahmabandhuṃ, khaṇḍahālaṃ purohitaṃ mūḷhaṃ. </p>
	<p class="paratype40">983<b>.</b> </p>
	<p class="paratype21">“saggāna maggamācikkha, tvaṃsi brāhmaṇa dhammavinayakusalo. </p>
	<p class="paratype22">yathā ito vajanti sugatiṃ, narā puññāni katvānā”ti.</p>
	<p class="paratype03">tattha <b>rājāsī</b>ti rājā āsi. <b>luddakammo</b>ti kakkhaḷapharusakammo. <b>saggāna magga</b>nti saggānaṃ gamanamaggaṃ. <b>dhammavinayakusalo</b>ti sucaritadhamme ca ācāravinaye ca kusalo. <b>yathā</b>ti yathā narā puññāni katvā ito sugatiṃ gacchanti, taṃ me sugatimaggaṃ ācikkhāhīti pucchi.</p>
	<p class="paratype03">imaṃ pana pañhaṃ sabbaññubuddhaṃ vā tassa sāvake vā tesaṃ alābhena bodhisattaṃ vā pucchituṃ vaṭṭati. rājā pana yathā nāma sattāhaṃ maggamūḷho puriso aññaṃ māsamattaṃ maggamūḷhaṃ maggaṃ puccheyya, evaṃ khaṇḍahālaṃ pucchi. so cintesi “ayaṃ me paccāmittassa piṭṭhidassanakālo, idāni candakumāraṃ jīvitakkhayaṃ pāpetvā mama manorathaṃ pūressāmī”ti. atha rājānaṃ āmantetvā tatiyaṃ gāthamāha — </p>
	<p class="paratype40">984<b>.</b> </p>
	<p class="paratype21">“atidānaṃ daditvāna, avajjhe deva ghātetvā. </p>
	<p class="paratype22">evaṃ vajanti sugatiṃ, narā puññāni katvānā”ti.</p>
	<p class="paratype03">tassattho — mahārāja saggaṃ gacchantā nāma atidānaṃ dadanti, avajjhe ghātenti. sacepi saggaṃ gantukāmosi, tvampi tatheva karohīti.</p>
	<p class="paratype03">atha naṃ rājā pañhassa atthaṃ pucchi — </p>
	<p class="paratype40">985<b>.</b> </p>
	<p class="paratype21">“kiṃ pana taṃ atidānaṃ, ke ca avajjhā imasmi lokasmiṃ. </p>
	<p class="paratype22">etañca kho no akkhāhi, yajissāmi dadāmi dānānī”ti.</p>
	<p class="paratype03">sopissa byākāsi — </p>
	<p class="paratype40">986<b>.</b> </p>
	<p class="paratype21">“puttehi deva yajitabbaṃ, mahesīhi negamehi ca. </p>
	<p class="paratype22">usabhehi ājāniyehi catūhi, sabbacatukkena deva yajitabban”ti.</p>
	<p class="paratype03">rañño pañhaṃ byākaronto ca devalokamaggaṃ puṭṭho nirayamaggaṃ byākāsi.</p>
	<p class="paratype03">tattha <b>puttehī</b>ti attanā jātehi piyaputtehi ceva piyadhītāhi ca. <b>mahesīhī</b>ti piyabhariyāhi. <b>negamehī</b>ti seṭṭhīhi. <b>usabhehī</b>ti sabbasetehi usabharājūhi. <b>ājāniyehī</b>ti maṅgalāssehi. <b>catūhī</b>ti etehi sabbeheva aññehi ca hatthiādīhi catūhi catūhīti evaṃ sabbacatukkena, deva, yajitabbaṃ. etesañhi khaggena sīsaṃ chinditvā suvaṇṇapātiyā galalohitaṃ gahetvā āvāṭe pakkhipitvā yaññassa yajanakarājāno sarīrena saha devalokaṃ gacchanti. mahārāja, samaṇabrāhmaṇakapaṇaddhikavanibbakayācakānaṃ ghāsacchādanādisampadānaṃ dānameva pavattati. ime pana puttadhītādayo māretvā tesaṃ galalohitena yaññassa yajanaṃ atidānaṃ nāmāti rājānaṃ saññāpesi.</p>
	<p class="paratype03">iti so “sace candakumāraṃ ekaññeva gaṇhissāmi, veracittena karaṇaṃ maññissantī”ti taṃ mahājanassa antare pakkhipi. idaṃ pana tesaṃ kathentānaṃ kathaṃ sutvā sabbe antepurajanā bhītatasitā saṃviggamānahadayā ekappahāreneva mahāravaṃ raviṃsu. tamatthaṃ pakāsento satthā āha — </p>
	<p class="paratype40">987<b>.</b> </p>
	<p class="paratype21">“taṃ sutvā antepure, kumārā mahesiyo ca haññantu. </p>
	<p class="paratype22">eko ahosi nigghoso, bhikkhā accuggato saddo”ti.</p>
	<p class="paratype03">tattha <b>ta</b>nti “kumārā ca mahesiyo ca haññantū”ti taṃ saddaṃ sutvā <b>eko</b>ti sakalarājanivesane ekova nigghoso ahosi. <b>bhismā</b>ti bhayānako. <b>accuggato</b>ti atiuggato ahosi, sakalarājakulaṃ yugantavātappahaṭaṃ viya sālavanaṃ ahosi.</p>
	<p class="paratype03">brāhmaṇo rājānaṃ āha — “kiṃ pana, mahārāja, yaññaṃ yajituṃ sakkosi, na sakkosī”ti? “kiṃ kathesi, ācariya, yaññaṃ yajitvā devalokaṃ gamissāmī”ti. “mahārāja, bhīrukā dubbalajjhāsayā yaññaṃ yajituṃ samatthā nāma na honti, tumhe idha sabbe sannipātetha, ahaṃ yaññāvāṭe kammaṃ karissāmī”ti attano pahonakaṃ balakāyaṃ gahetvā nagarā nikkhamma yaññāvāṭaṃ samatalaṃ kāretvā vatiyā parikkhipi. kasmā? dhammiko hi samaṇo vā brāhmaṇo vā āgantvā nivāreyyāti yaññāvāṭe vatiyā parikkhepanaṃ nāma cārittanti katvā porāṇakabrāhmaṇehi ṭhapitaṃ. rājāpi purise pakkosāpetvā “tātā, ahaṃ attano puttadhītaro ca bhariyāyo ca māretvā yaññaṃ yajitvā devalokaṃ gamissāmi, gacchatha nesaṃ ācikkhitvā sabbe idhānethā”ti puttānaṃ tāva ānayanatthāya āha — </p>
	<p class="paratype40">988<b>.</b> </p>
	<p class="paratype21">“gacchatha vadetha kumāre, candaṃ sūriyañca bhaddasenañca. </p>
	<p class="paratype22">sūrañca vāmagottañca, pacurā kira hotha yaññatthāyā”ti.</p>
	<p class="paratype03">tattha <b>gacchatha vadetha kumāre</b>ti candakumāro ca sūriyakumāro cāti dve gotamideviyā aggamahesiyā puttā, bhaddaseno ca sūro ca vāmagotto ca tesaṃ vemātikabhātaro. <b>pacurā kira hothā</b>ti ekasmiṃ ṭhāne rāsī hothāti ācikkhathāti attho.</p>
	<p class="paratype03">te paṭhamaṃ candakumārassa santikaṃ gantvā āhaṃsu “kumāra, tumhe kira māretvā tumhākaṃ pitā devalokaṃ gantukāmo, tumhākaṃ gaṇhanatthāya amhe pesesī”ti. “kassa vacanena maṃ gaṇhāpesī”ti? “khaṇḍahālassa, devā”ti. “kiṃ so maññeva gaṇhāpeti, udāhu aññepī”ti. “rājaputta, aññepi gaṇhāpeti, sabbacatukkaṃ kira yaññaṃ yajitukāmo”ti. so cintesi “tassa aññehi saddhiṃ veraṃ natthi, ‘vinicchaye vilopaṃ kātuṃ na labhāmī’ti pana mayi ekasmiṃ veracittena bahū mārāpeti, pitaraṃ daṭṭhuṃ labhantassa sabbesaṃ tesaṃ mocāpanaṃ nāma mama bhāro”ti. atha ne rājapurise āha “tena hi me pitu vacanaṃ karothā”ti. te taṃ netvā rājaṅgaṇe ekamante ṭhapetvā itarepi tayo āmantetvā tasseva santike katvā rañño ārocayiṃsu “ānītā te, deva, puttā”ti. so tesaṃ vacanaṃ sutvā “tātā, idāni me dhītaro ānetvā tesaññeva bhātikānaṃ santike karothā”ti catasso dhītaro āharāpetuṃ itaraṃ gāthamāha — </p>
	<p class="paratype40">989<b>.</b> </p>
	<p class="paratype21">“kumāriyopi vadetha, upasenaṃ kokilañca muditañca. </p>
	<p class="paratype22">nandañcāpi kumāriṃ, pacurā kira hotha yaññatthāyā”ti.</p>
	<p class="paratype03">te “evaṃ karissāmā”ti tāsaṃ santikaṃ gantvā tā rodamānā paridevamānā ānetvā bhātikānaññeva santike kariṃsu. tato rājā attano bhariyānaṃ gahaṇatthāya itaraṃ gāthamāha — </p>
	<p class="paratype40">990<b>.</b> </p>
	<p class="paratype21">“vijayampi mayhaṃ mahesiṃ, erāvatiṃ kesiniṃsunandañca. </p>
	<p class="paratype22">lakkhaṇavarūpapannā, pacurā kira hotha yaññatthāyā”ti.</p>
	<p class="paratype03">tattha <b>lakkhaṇavarūpapannā</b>ti uttamehi catusaṭṭhiyā itthilakkhaṇehi upapannā etāpi vadethāti attho.</p>
	<p class="paratype03">te tāpi paridevamānā ānetvā kumārānaṃ santike kariṃsu. atha rājā cattāro seṭṭhino gahaṇatthāya āṇāpento itaraṃ gāthamāha — </p>
	<p class="paratype40">991<b>.</b> </p>
	<p class="paratype21">“gahapatayo ca vadetha, puṇṇamukhaṃ bhaddiyaṃ siṅgālañca. </p>
	<p class="paratype22">vaḍḍhañcāpi gahapatiṃ, pacurā kira hotha yaññatthāyā”ti.</p>
	<p class="paratype03">rājapurisā gantvā tepi ānayiṃsu. rañño puttadāre gayhamāne sakalanagaraṃ na kiñci avoca. seṭṭhikulāni pana mahāsambandhāni, tasmā tesaṃ gahitakāle sakalanagaraṃ saṅkhubhitvā “rañño seṭṭhino māretvā yaññaṃ yajituṃ na dassāmā”ti seṭṭhino parivāretvāva tesaṃ ñātivaggena saddhiṃ rājakulaṃ agami. atha te seṭṭhino ñātigaṇaparivutā rājānaṃ vanditvā attano jīvitaṃ yāciṃsu. tamatthaṃ pakāsento satthā āha — </p>
	<p class="paratype40">992<b>.</b> </p>
	<p class="paratype21">“te tattha gahapatayo, avocisuṃ samāgatā puttadāraparikiṇṇā. </p>
	<p class="paratype22">sabbeva sikhino deva karohi, atha vā no dāse sāvehī”ti.</p>
	<p class="paratype03">tattha <b>sabbeva sikhino</b>ti sabbe amhe matthake cūḷaṃ bandhitvā attano ceṭake karohi, mayaṃ te ceṭakakiccaṃ karissāma. <b>atha vā no dāse sāvehī</b>ti atha vā no asaddahanto sabbaseniyo sannipātetvā rāsimajjhe amhe dāse sāvehi, mayaṃ te dāsattaṃ paṭissuṇissāmāti.</p>
	<p class="paratype03">te evaṃ yācantāpi jīvitaṃ laddhuṃ nāsakkhiṃsu. rājapurisā sese paṭikkamāpetvā te gahetvā kumārānaññeva santike nisīdāpesuṃ. tato pana rājā hatthiādīnaṃ gahaṇatthāya āṇāpento āha — </p>
	<p class="paratype40">993<b>.</b> </p>
	<p class="paratype21">“abhayaṅkarampi me hatthiṃ, nāḷāgiriṃ accuggataṃ varuṇadantaṃ. </p>
	<p class="paratype22">ānetha kho ne khippaṃ, yaññatthāya bhavissanti. </p>
	<p class="paratype40">994<b>.</b> </p>
	<p class="paratype21">“assaratanampi kesiṃ, surāmukhaṃ puṇṇakaṃ vinatakañca. </p>
	<p class="paratype22">ānetha kho ne khippaṃ, yaññatthāya bhavissanti. </p>
	<p class="paratype40">995<b>.</b> </p>
	<p class="paratype21">“usabhampi yūthapatiṃ anojaṃ, nisabhaṃ gavampatiṃ tepi mayhaṃ ānetha. </p>
	<p class="paratype22">samūha karontu sabbaṃ, yajissāmi dadāmi dānāni. </p>
	<p class="paratype40">996<b>.</b> </p>
	<p class="paratype21">“sabbaṃ paṭiyādetha, yaññaṃ pana uggatamhi sūriyamhi. </p>
	<p class="paratype22">āṇāpetha ca kumāre, abhiramantu imaṃ rattiṃ. </p>
	<p class="paratype40">997<b>.</b> </p>
	<p class="paratype21">“sabbaṃ upaṭṭhapetha, yaññaṃ pana uggatamhi sūriyamhi. </p>
	<p class="paratype22">vadetha dāni kumāre, ajja kho pacchimā rattī”ti.</p>
	<p class="paratype03">tattha <b>samūha karontu sabba</b>nti na kevalaṃ ettakameva, avasesampi catuppadagaṇañceva pakkhigaṇañca sabbaṃ catukkaṃ katvā rāsiṃ karontu, sabbacatukkaṃ yaññaṃ yajissāmi, yācakabrāhmaṇānañca dānaṃ dassāmīti. <b>sabbaṃ paṭiyādethā</b>ti evaṃ mayā vuttaṃ anavasesaṃ upaṭṭhapetha. <b>uggatamhī</b>ti ahaṃ pana yaññaṃ uggate sūriye sve pātova yajissāmi. <b>sabbaṃ upaṭṭhapethā</b>ti sesampi sabbaṃ yaññaupakaraṇaṃ upaṭṭhapethāti.</p>
	<p class="paratype03">rañño pana mātāpitaro dharantiyeva. athassa amaccā gantvā mātuyā ārocesuṃ “ayye, putto vo puttadāraṃ māretvā yaññaṃ yajitukāmo”ti. sā “kiṃ kathetha, tātā”ti hatthena hadayaṃ paharitvā rodamānā āgantvā “saccaṃ kira evarūpo te yañño bhavissatī”ti pucchi. tamatthaṃ pakāsento satthā āha — </p>
	<p class="paratype40">998<b>.</b> </p>
	<p class="paratype21">“taṃtaṃ mātā avaca, rodantī āgantvā vimānato. </p>
	<p class="paratype22">yañño kira te putta, bhavissati catūhi puttehī”ti.</p>
	<p class="paratype03">tattha <b>taṃta</b>nti taṃ etaṃ rājānaṃ. <b>vimānato</b>ti attano vasanaṭṭhānato.</p>
	<p class="paratype03">rājā āha — </p>
	<p class="paratype40">999<b>.</b> </p>
	<p class="paratype21">“sabbepi mayhaṃ puttā cattā, candasmiṃ haññamānasmiṃ. </p>
	<p class="paratype22">puttehi yaññaṃ yajitvāna, sugatiṃ saggaṃ gamissāmī”ti.</p>
	<p class="paratype03">tattha <b>cattā</b>ti candakumāre haññamāneyeva sabbepi yaññatthāya mayā pariccattā.</p>
	<p class="paratype03">atha naṃ mātā āha — </p>
	<p class="paratype40">1000<b>.</b> </p>
	<p class="paratype21">“mā taṃ putta saddahesi, sugati kira hoti puttayaññena. </p>
	<p class="paratype22">nirayāneso maggo, neso maggo hi saggānaṃ. </p>
	<p class="paratype40">1001<b>.</b> </p>
	<p class="paratype21">“dānāni dehi koṇḍañña, ahiṃsā sabbabhūtabhabyānaṃ. </p>
	<p class="paratype22">esa maggo sugatiyā, na ca maggo puttayaññenā”ti.</p>
	<p class="paratype03">tattha <b>nirayāneso</b>ti nirassādatthena nirayānaṃ catunnaṃ apāyānaṃ esa maggo. <b>koṇḍaññā</b>ti rājānaṃ gottenālapati. <b>bhūtabhabyāna</b>nti bhūtānañca bhavitabbasattānañca. <b>puttayaññenā</b>ti evarūpena puttadhītaro māretvā yajakayaññena saggamaggo nāma natthīti.</p>
	<p class="paratype03">rājā āha — </p>
	<p class="paratype40">1002<b>.</b> </p>
	<p class="paratype21">“ācariyānaṃ vacanā, ghātessaṃ candañca sūriyañca. </p>
	<p class="paratype22">puttehi yaññaṃ yajitvāna duccajehi, sugatiṃ saggaṃ gamissāmī”ti.</p>
	<p class="paratype03">tattha <b>ācariyānaṃ vacana</b>nti amma, nesā mama attano mati, ācārasikkhāpanakassa pana me khaṇḍahālācariyassa etaṃ vacanaṃ, esā anusiṭṭhi. tasmā ahaṃ ete ghātessaṃ, duccajehi puttehi yaññaṃ yajitvā saggaṃ gamissāmīti.</p>
	<p class="paratype03">athassa mātā attano vacanaṃ gāhāpetuṃ asakkontī apagatā. pitā taṃ pavattiṃ pucchi. tamatthaṃ pakāsento satthā āha — </p>
	<p class="paratype40">1003<b>.</b> </p>
	<p class="paratype21">“taṃtaṃ pitāpi avaca, vasavattī orasaṃ sakaṃ puttaṃ. </p>
	<p class="paratype22">yañño kira te putta, bhavissati catūhi puttehī”ti.</p>
	<p class="paratype03">tattha <b>vasavattī</b>ti tassa nāmaṃ.</p>
	<p class="paratype03">rājā āha — </p>
	<p class="paratype40">1004<b>.</b> </p>
	<p class="paratype21">“sabbepi mayhaṃ puttā cattā, candasmiṃ haññamānasmiṃ. </p>
	<p class="paratype22">puttehi yaññaṃ yajitvāna, sugatiṃ saggaṃ gamissāmī”ti.</p>
	<p class="paratype03">atha naṃ pitā āha — </p>
	<p class="paratype40">1005<b>.</b> </p>
	<p class="paratype21">“mā taṃ putta saddahesi, sugati kira hoti puttayaññena. </p>
	<p class="paratype22">nirayāneso maggo, neso maggo hi saggānaṃ. </p>
	<p class="paratype40">1006<b>.</b> </p>
	<p class="paratype21">“dānāni dehi koṇḍañña, ahiṃsā sabbabhūtabhabyānaṃ. </p>
	<p class="paratype22">esa maggo sugatiyā, na ca maggo puttayaññenā”ti.</p>
	<p class="paratype03">rājā āha — </p>
	<p class="paratype40">1007<b>.</b> </p>
	<p class="paratype21">“ācariyānaṃ vacanā, ghātessaṃ candañca sūriyañca. </p>
	<p class="paratype22">puttehi yaññaṃ yajitvāna duccajehi, sugatiṃ saggaṃ gamissāmī”ti.</p>
	<p class="paratype03">atha naṃ pitā āha — </p>
	<p class="paratype40">1008<b>.</b> </p>
	<p class="paratype21">“dānāni dehi koṇḍañña, ahiṃsā sabbabhūtabhabyānaṃ. </p>
	<p class="paratype22">puttaparivuto tuvaṃ, raṭṭhaṃ janapadañca pālehī”ti.</p>
	<p class="paratype03">tattha <b>puttaparivuto</b>ti puttehi parivuto. <b>raṭṭhaṃ janapadañcā</b>ti sakalakāsiraṭṭhañca tasseva taṃ taṃ koṭṭhāsabhūtaṃ janapadañca.</p>
	<p class="paratype03">sopi taṃ attano vacanaṃ gāhāpetuṃ nāsakkhi. tato candakumāro cintesi “imassa ettakassa janassa dukkhaṃ maṃ ekaṃ nissāya uppannaṃ, mama pitaraṃ yācitvā ettakaṃ janaṃ maraṇadukkhato mocessāmī”ti. so pitarā saddhiṃ sallapanto āha — </p>
	<p class="paratype40">1009<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, hatthī asse ca pālema. </p>
	<p class="paratype40">1010<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, hatthichakaṇāni ujjhema. </p>
	<p class="paratype40">1011<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, assachakaṇāni ujjhema. </p>
	<p class="paratype40">1012<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype27">yassa honti tava kāmā, api raṭṭhā pabbājitā. </p>
	<p class="paratype22">bhikkhācariyaṃ carissāmā”ti.</p>
	<p class="paratype03">tattha <b>api nigaḷabandhakāpī</b>ti api nāma mayaṃ mahānigaḷehi bandhakāpi hutvā. <b>yassa honti tava kāmā</b>ti sacepi khaṇḍahālassa dātukāmosi, tassa no dāse katvā dehi, karissāmassa dāsakammanti vadati. <b>api raṭṭhā</b>ti sace amhākaṃ koci doso atthi, raṭṭhā no pabbājehi. api nāma raṭṭhā pabbājitāpi kapaṇā viya kapālaṃ gahetvā bhikkhācariyaṃ carissāma, mā no avadhi, dehi no jīvitanti vilapi.</p>
	<p class="paratype03">tassa taṃ nānappakāraṃ vilāpaṃ sutvā rājā hadayaphalitappatto viya assupuṇṇehi nettehi rodamāno “na me koci putte māretuṃ lacchati, na mamattho devalokenā”ti sabbe te mocetuṃ āha — </p>
	<p class="paratype40">1013<b>.</b> </p>
	<p class="paratype21">“dukkhaṃ kho me janayatha, vilapantā jīvitassa kāmā hi. </p>
	<p class="paratype22">muñcetha dāni kumāre, alampi me hotu puttayaññenā”ti.</p>
	<p class="paratype03">taṃ rañño kathaṃ sutvā rājaputte ādiṃ katvā sabbaṃ taṃ pakkhipariyosānaṃ pāṇagaṇaṃ vissajjesuṃ. khaṇḍahālopi yaññāvāṭe kammaṃ saṃvidahati. atha naṃ eko puriso “are duṭṭha, khaṇḍahāla, raññā puttā vissajjitā, tvaṃ attano putte māretvā tesaṃ galalohitena yaññaṃ yajassū”ti āha. so “kiṃ nāma raññā katan”ti kappuṭṭhānaggi viya avattharanto uṭṭhāya turito dhāvitvā āha — </p>
	<p class="paratype40">1014<b>.</b> </p>
	<p class="paratype21">“pubbeva khosi me vutto, dukkaraṃ durabhisambhavañcetaṃ. </p>
	<p class="paratype22">atha no upakkhaṭassa yaññassa, kasmā karosi vikkhepaṃ. </p>
	<p class="paratype40">1015<b>.</b> </p>
	<p class="paratype21">“sabbe vajanti sugatiṃ, ye yajanti yepi yājenti. </p>
	<p class="paratype22">ye cāpi anumodanti, yajantānaṃ edisaṃ mahāyaññan”ti.</p>
	<p class="paratype03">tattha <b>pubbevā</b>ti mayā tvaṃ pubbeva vutto “na tumhādisena bhīrukajātikena sakkā yaññaṃ yajituṃ, yaññayajanaṃ nāmetaṃ dukkaraṃ durabhisambhavan”ti, atha no idāni upakkhaṭassa paṭiyattassa yaññassa vikkhepaṃ karosi. “vikkhambhan”tipi pāṭho, paṭisedhanti attho. mahārāja, kasmā evaṃ karosi. yattakā hi yaññaṃ yajanti vā yājenti vā anumodanti vā, sabbe sugatimeva vajantīti dasseti.</p>
	<p class="paratype03">so andhabālo rājā tassa kodhavasikassa kathaṃ gahetvā dhammasaññī hutvā puna putte gaṇhāpesi. tato candakumāro pitaraṃ anubodhayamāno āha — </p>
	<p class="paratype40">1016<b>.</b> </p>
	<p class="paratype21">“atha kissa jano pubbe, sotthānaṃ brāhmaṇe avācesi. </p>
	<p class="paratype22">atha no akāraṇasmā, yaññatthāya deva ghātesi. </p>
	<p class="paratype40">1017<b>.</b> </p>
	<p class="paratype21">“pubbeva no daharakāle, na hanesi na ghātesi. </p>
	<p class="paratype22">daharamhā yobbanaṃ pattā, adūsakā tāta haññāma. </p>
	<p class="paratype40">1018<b>.</b> </p>
	<p class="paratype21">“hatthigate assagate, sannaddhe passa no mahārāja. </p>
	<p class="paratype22">yuddhe vā yujjhamāne vā, na hi mādisā sūrā honti yaññatthāya. </p>
	<p class="paratype40">1019<b>.</b> </p>
	<p class="paratype21">“paccante vāpi kupite, aṭavīsu vā mādise niyojenti. </p>
	<p class="paratype22">atha no akāraṇasmā, abhūmiyaṃ tāta haññāma. </p>
	<p class="paratype40">1020<b>.</b> </p>
	<p class="paratype21">“yāpi hi tā sakuṇiyo, vasanti tiṇagharāni katvāna. </p>
	<p class="paratype22">tāsampi piyā puttā, atha no tvaṃ deva ghātesi. </p>
	<p class="paratype40">1021<b>.</b> </p>
	<p class="paratype21">“mā tassa saddahesi, na maṃ khaṇḍahālo ghāteyya. </p>
	<p class="paratype22">mamañhi so ghātetvāna, anantarā tampi deva ghāteyya.</p>
	<p class="paratype03"></p>
	<p class="paratype40">1022<b>.</b> </p>
	<p class="paratype21">“gāmavaraṃ nigamavaraṃ dadanti, bhogampissa mahārāja. </p>
	<p class="paratype22">athaggapiṇḍikāpi, kule kule hete bhuñjanti. </p>
	<p class="paratype40">1023<b>.</b> </p>
	<p class="paratype21">“tesampi tādisānaṃ, icchanti dubbhituṃ mahārāja. </p>
	<p class="paratype22">yebhuyyena ete, akataññuno brāhmaṇā deva. </p>
	<p class="paratype40">1024<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, hatthī asse ca pālema. </p>
	<p class="paratype40">1025<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, hatthichakaṇāni ujjhema. </p>
	<p class="paratype40">1026<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, assachakaṇāni ujjhema. </p>
	<p class="paratype40">1027<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype27">yassa honti tava kāmā, api raṭṭhā pabbājitā. </p>
	<p class="paratype22">bhikkhācariyaṃ carissāmā”ti.</p>
	<p class="paratype03">tattha <b>pubbe</b>ti tāta, yadi ahaṃ māretabbo, atha kasmā amhākaṃ ñātijano pubbe mama jātakāle brāhmaṇe sotthānaṃ avācesi. tadā kira khaṇḍahālova mama lakkhaṇāni upadhāretvā “imassa kumārassa na koci antarāyo bhavissati, tumhākaṃ accayena rajjaṃ kāressatī”ti āha. iccassa purimena pacchimaṃ na sameti, musāvādī esa. atha no etassa vacanaṃ gahetvā akāraṇasmā nikkāraṇāyeva yaññatthāya, deva, ghātesi. mā amhe ghātesi. ayañhi mayi ekasmiṃ verena mahājanaṃ māretukāmo, sādhukaṃ sallakkhehi narindāti. <b>pubbeva no</b>ti mahārāja, sacepi amhe māretukāmo, pubbeva no kasmā sayaṃ vā na hanesi, aññehi vā na ghātāpesi. idāni pana mayaṃ daharamhā taruṇā, paṭhamavaye ṭhitā puttadhītāhi vaḍḍhāma, evaṃbhūtā tava adūsakāva kiṃkāraṇā haññāmāti?</p>
	<p class="paratype03"><b>passa no</b>ti amheva cattāro bhātike passa. <b>yujjhamāne</b>ti paccatthikānaṃ nagaraṃ parivāretvā ṭhitakāle amhādise putte tehi saddhiṃ yujjhamāne passa. aputtakā hi rājāno anāthā nāma honti. <b>mādisā</b>ti amhādisā sūrā balavanto na yaññatthāya māretabbā honti. <b>niyojentī</b>ti tesaṃ paccāmittānaṃ gaṇhanatthāya payojenti. <b>atha no</b>ti atha amhe akāraṇasmā akāraṇena abhūmiyaṃ anokāseyeva kasmā, tāta, haññāmāti attho. <b>mā tassa saddahesī</b>ti mahārāja, na maṃ khaṇḍahālo ghātaye, mā tassa saddaheyyāsi. <b>bhogampissā</b>ti bhogampi assa brāhmaṇassa rājāno denti. <b>athaggapiṇḍikāpī</b>ti atha te aggodakaṃ aggapiṇḍaṃ labhantā aggapiṇḍikāpi honti. <b>tesampī</b>ti yesaṃ kule bhuñjanti, tesampi evarūpānaṃ piṇḍadāyakānaṃ dubbhituṃ icchanti.</p>
	<p class="paratype03">rājā kumārassa vilāpaṃ sutvā — </p>
	<p class="paratype40">1028<b>.</b> </p>
	<p class="paratype21">“dukkhaṃ kho me janayatha, vilapantā jīvitassa kāmā hi. </p>
	<p class="paratype22">muñcetha dāni kumāre, alampi me hotu puttayaññenā”ti. — </p>
	<p class="paratype25">imaṃ gāthaṃ vatvā punapi mocesi. khaṇḍahālo āgantvā punapi — </p>
	<p class="paratype40">1029<b>.</b> </p>
	<p class="paratype21">“pubbeva khosi me vutto, dukkaraṃ durabhisambhavañcetaṃ. </p>
	<p class="paratype22">atha no upakkhaṭassa yaññassa, kasmā karosi vikkhepaṃ. </p>
	<p class="paratype40">1030<b>.</b> </p>
	<p class="paratype21">“sabbe vajanti sugatiṃ, ye yajanti yepi yājenti. </p>
	<p class="paratype22">ye cāpi anumodanti, yajantānaṃ edisaṃ mahāyaññan”ti. — </p>
	<p class="paratype25">evaṃ vatvā puna gaṇhāpesi. athassa anunayanatthaṃ kumāro āha — </p>
	<p class="paratype40">1031<b>.</b> </p>
	<p class="paratype21">“yadi kira yajitvā puttehi, devalokaṃ ito cutā yanti. </p>
	<p class="paratype22">brāhmaṇo tāva yajatu, pacchāpi yajasi tuvaṃ rāja. </p>
	<p class="paratype40">1032<b>.</b> </p>
	<p class="paratype21">“yadi kira yajitvā puttehi, devalokaṃ ito cutā yanti. </p>
	<p class="paratype22">esveva khaṇḍahālo, yajataṃ sakehi puttehi. </p>
	<p class="paratype40">1033<b>.</b> </p>
	<p class="paratype21">“evaṃ jānanto khaṇḍahālo, kiṃ puttake na ghātesi. </p>
	<p class="paratype22">sabbañca ñātijanaṃ, attānañca na ghātesi. </p>
	<p class="paratype40">1034<b>.</b> </p>
	<p class="paratype21">“sabbe vajanti nirayaṃ, ye yajanti yepi yājenti. </p>
	<p class="paratype22">ye cāpi anumodanti, yajantānaṃ edisaṃ mahāyaññaṃ. </p>
	<p class="paratype40">1035<b>.</b> </p>
	<p class="paratype21">“sace hi so sujjhati yo hanāti, hatopi so saggamupeti ṭhānaṃ. </p>
	<p class="paratype22">bhovādi bhovādina mārayeyyuṃ, ye cāpi tesaṃ abhisaddaheyyun”ti.</p>
	<p class="paratype03">tattha <b>brāhmaṇo tāvā</b>ti paṭhamaṃ tāva khaṇḍahālo yajatu sakehi puttehi, atha tasmiṃ evaṃ yajitvā devalokaṃ gate pacchā tvaṃ yajissasi. deva, sādurasabhojanampi hi tvaṃ aññehi vīmaṃsāpetvā bhuñjasi, puttadāramāraṇaṃyeva kasmā avīmaṃsitvā karosīti dīpento evamāha. <b>evaṃ jānanto</b>ti “puttadhītaro māretvā devalokaṃ gacchatī”ti evaṃ jānanto kiṃkāraṇā attano putte ca ñātī ca attānañca na ghātesi. sace hi paraṃ māretvā devalokaṃ gacchanti, attānaṃ māretvā brahmalokaṃ gantabbo bhavissati. evaṃ yaññaguṇaṃ jānantena paraṃ amāretvā attāva māretabbo siyā. ayaṃ pana tathā akatvā maṃ mārāpeti. imināpi kāraṇena jānāhi, mahārāja “yathā esa vinicchaye vilopaṃ kātuṃ alabhanto evaṃ karotī”ti. <b>edisa</b>nti evarūpaṃ puttaghātayaññaṃ.</p>
	<p class="paratype03">kumāro ettakaṃ kathentopi pitaraṃ attano vacanaṃ gāhāpetuṃ asakkonto rājānaṃ parivāretvā ṭhitaṃ parisaṃ ārabbha āha — </p>
	<p class="paratype40">1036<b>.</b> </p>
	<p class="paratype21">“kathañca kira puttakāmāyo, gahapatayo gharaṇiyo ca. </p>
	<p class="paratype22">nagaramhi na uparavanti rājānaṃ, mā ghātayi orasaṃ puttaṃ. </p>
	<p class="paratype40">1037<b>.</b> </p>
	<p class="paratype21">“kathañca kira puttakāmāyo, gahapatayo gharaṇiyo ca. </p>
	<p class="paratype22">nagaramhi na uparavanti rājānaṃ, mā ghātayi atrajaṃ puttaṃ.</p>
	<p class="paratype03"></p>
	<p class="paratype40">1038<b>.</b> </p>
	<p class="paratype21">“rañño camhi atthakāmo, hito ca sabbajanapadassa. </p>
	<p class="paratype22">na koci assa paṭighaṃ, mayā jānapado na pavedetī”ti.</p>
	<p class="paratype03">tattha <b>puttakāmāyo</b>ti gharaṇiyo sandhāya vuttaṃ. gahapatayo pana puttakāmā nāma honti. <b>na uparavantī</b>ti na upakkosanti na vadanti. <b>atraja</b>nti attato jātaṃ. evaṃ vuttepi koci raññā saddhiṃ kathetuṃ samattho nāma nāhosi. <b>na koci assa paṭighaṃ mayā</b>ti iminā no lañjo vā gahito, issariyamadena vā idaṃ nāma dukkhaṃ katanti koci ekopi mayā saddhiṃ paṭighaṃ kattā nāma nāhosi. <b>jānapado na pavedetī</b>ti evaṃ rañño ca janapadassa ca atthakāmassa mama pitaraṃ ayaṃ jānapado “guṇasampanno te putto”ti na pavedeti, na jānāpetīti attho.</p>
	<p class="paratype03">evaṃ vuttepi koci kiñci na kathesi. tato candakumāro attano bhariyāyo taṃ yācanatthāya uyyojento āha — </p>
	<p class="paratype40">1039<b>.</b> </p>
	<p class="paratype21">“gacchatha vo gharaṇiyo, tātañca vadetha khaṇḍahālañca. </p>
	<p class="paratype22">mā ghātetha kumāre, adūsake sīhasaṅkāse. </p>
	<p class="paratype40">1040<b>.</b> </p>
	<p class="paratype21">“gacchatha vo gharaṇiyo, tātañca vadetha khaṇḍahālañca. </p>
	<p class="paratype22">mā ghātetha kumāre, apekkhite sabbalokassā”ti.</p>
	<p class="paratype03">tā gantvā yāciṃsu. tāpi rājā na olokesi. tato kumāro anātho hutvā vilapanto — </p>
	<p class="paratype40">1041<b>.</b> </p>
	<p class="paratype21">“yaṃnūnāhaṃ jāyeyyaṃ, rathakārakulesu vā, </p>
	<p class="paratype27">pukkusakulesu vā vessesu vā jāyeyyaṃ, </p>
	<p class="paratype22">na hajja maṃ rāja yaññe ghāteyyā”ti. — </p>
	<p class="paratype25">vatvā puna tā bhariyāyo uyyojento āha — </p>
	<p class="paratype40">1042<b>.</b> </p>
	<p class="paratype21">“sabbā sīmantiniyo gacchatha, ayyassa khaṇḍahālassa. </p>
	<p class="paratype22">pādesu nipatatha, aparādhāhaṃ na passāmi. </p>
	<p class="paratype40">1043<b>.</b> </p>
	<p class="paratype21">“sabbā sīmantiniyo gacchatha, ayyassa khaṇḍahālassa. </p>
	<p class="paratype22">pādesu nipatatha, kinte bhante mayaṃ adūsemā”ti.</p>
	<p class="paratype03">tattha <b>aparādhāhaṃ na passāmī</b>ti ahaṃ ācariyakhaṇḍahāle attano aparādhaṃ na passāmi. <b>kinte bhante</b>ti ayya khaṇḍahāla, mayaṃ tuyhaṃ kiṃ dūsayimhā, atha candakumārassa doso atthi, taṃ khamathāti vadethāti.</p>
	<p class="paratype03">atha candakumārassa kaniṭṭhabhaginī selakumārī nāma sokaṃ sandhāretuṃ asakkontī pitu pādamūle patitvā paridevi. tamatthaṃ pakāsento satthā āha — </p>
	<p class="paratype40">1044<b>.</b> </p>
	<p class="paratype21">“kapaṇā vilapati selā, disvāna bhātare upanītatte. </p>
	<p class="paratype22">yañño kira me ukkhipito, tātena saggakāmenā”ti.</p>
	<p class="paratype03">tattha <b>upanītatte</b>ti upanītasabhāve. <b>ukkhipito</b>ti ukkhitto. <b>saggakāmeno</b>ti mama bhātaro māretvā saggaṃ icchantena. tāta, ime māretvā kiṃ saggena karissasīti vilapati.</p>
	<p class="paratype03">rājā tassāpi kathaṃ na gaṇhi. tato candakumārassa putto vasulo nāma pitaraṃ dukkhitaṃ disvā “ahaṃ ayyakaṃ yācitvā mama pitu jīvitaṃ dāpessāmī”ti rañño pādamūle paridevi. tamatthaṃ pakāsento satthā āha — </p>
	<p class="paratype40">1045<b>.</b> </p>
	<p class="paratype21">“āvatti parivatti ca, vasulo sammukhā rañño. </p>
	<p class="paratype22">mā no pitaraṃ avadhi, daharamhāyobbanaṃ pattā”ti.</p>
	<p class="paratype03">tattha <b>daharamhāyobbanaṃ pattā</b>ti deva, mayaṃ taruṇadārakā, na tāva yobbanappattā, amhesupi tāva anukampāya amhākaṃ pitaraṃ mā avadhīti.</p>
	<p class="paratype03">rājā tassa paridevitaṃ sutvā bhijjamānahadayo viya hutvā assupuṇṇehi nettehi kumāraṃ āliṅgitvā “tāta, assāsaṃ paṭilabha, vissajjemi te pitaran”ti vatvā gāthamāha — </p>
	<p class="paratype40">1046<b>.</b> </p>
	<p class="paratype21">“eso te vasula pitā, samehi pitarā saha. </p>
	<p class="paratype27">dukkhaṃ kho me janayasi, vilapanto antepurasmiṃ. </p>
	<p class="paratype22">muñcetha dāni kumāre, alampi me hotu puttayaññenā”ti.</p>
	<p class="paratype03">tattha <b>antepurasmi</b>nti rājanivesanassa antare.</p>
	<p class="paratype03">puna khaṇḍahālo āgantvā āha — </p>
	<p class="paratype40">1047<b>.</b> </p>
	<p class="paratype21">“pubbeva khosi me vutto, dukkaraṃ durabhisambhavañcetaṃ. </p>
	<p class="paratype22">atha no upakkhaṭassa yaññassa, kasmā karosi vikkhepaṃ. </p>
	<p class="paratype40">1048<b>.</b> </p>
	<p class="paratype21">“sabbe vajanti sugatiṃ, ye yajanti yepi yājenti. </p>
	<p class="paratype22">ye cāpi anumodanti, yajantānaṃ edisaṃ mahāyaññan”ti.</p>
	<p class="paratype03">rājā pana andhabālo puna tassa vacanena putte gaṇhāpesi. tato khaṇḍahālo cintesi — “ayaṃ rājā muducitto kālena gaṇhāpeti, kālena vissajjeti, punapi dārakānaṃ vacanena putte vissajjeyya, yaññāvāṭaññeva naṃ nemī”ti. athassa tattha gamanatthāya gāthamāha — </p>
	<p class="paratype40">1049<b>.</b> </p>
	<p class="paratype21">“sabbaratanassa yañño upakkhaṭo, ekarāja tava paṭiyatto. </p>
	<p class="paratype22">abhinikkhamassu deva, saggaṃ gato tvaṃ pamodissasī”ti.</p>
	<p class="paratype03">tassattho — mahārāja, tava yañño sabbaratanehi upakkhaṭo paṭiyatto, idāni te abhinikkhamanakālo, tasmā abhinikkhama, yaññaṃ yajitvā saggaṃ gato pamodissasīti.</p>
	<p class="paratype03">tato bodhisattaṃ ādāya yaññāvāṭagamanakāle tassa orodhā ekatova nikkhamiṃsu. tamatthaṃ pakāsento satthā āha — </p>
	<p class="paratype40">1050<b>.</b> </p>
	<p class="paratype21">“daharā sattasatā etā, candakumārassa bhariyāyo. </p>
	<p class="paratype22">kese pakiritvāna, rodantiyo maggamanuyāyiṃsu. </p>
	<p class="paratype40">1051<b>.</b> </p>
	<p class="paratype21">“aparā pana sokena, nikkhantā nandane viya devā. </p>
	<p class="paratype22">kese pakiritvāna, rodantiyo maggamanuyāyisun”ti.</p>
	<p class="paratype03">tattha <b>nandane viya devā</b>ti nandanavane cavanadevaputtaṃ parivāretvā nikkhantadevatā viya gatā.</p>
	<p class="paratype03">ito paraṃ tāsaṃ vilāpagāthā honti — </p>
	<p class="paratype40">1052<b>.</b> </p>
	<p class="paratype21">“kāsikasucivatthadharā, kuṇḍalino agalucandanavilittā. </p>
	<p class="paratype22">nīyanti candasūriyā, yaññatthāya ekarājassa. </p>
	<p class="paratype40">1053<b>.</b> </p>
	<p class="paratype21">“kāsikasucivatthadharā, kuṇḍalino agalucandanavilittā. </p>
	<p class="paratype22">nīyanti candasūriyā, mātu katvā hadayasokaṃ. </p>
	<p class="paratype40">1054<b>.</b> </p>
	<p class="paratype21">“kāsikasucivatthadharā, kuṇḍalino agalucandanavilittā. </p>
	<p class="paratype22">nīyanti candasūriyā, janassa katvā hadayasokaṃ. </p>
	<p class="paratype40">1055<b>.</b> </p>
	<p class="paratype21">“maṃsarasabhojanā nhāpakasunhāpitā, kuṇḍalino agalucandanavilittā. </p>
	<p class="paratype22">nīyanti candasūriyā, yaññatthāya ekarājassa. </p>
	<p class="paratype40">1056<b>.</b> </p>
	<p class="paratype21">“maṃsarasabhojanā nhāpakasunhāpitā, kuṇḍalino agalucandanavilittā. </p>
	<p class="paratype22">nīyanti candasūriyā, mātu katvā hadayasokaṃ. </p>
	<p class="paratype40">1057<b>.</b> </p>
	<p class="paratype21">“maṃsarasabhojanā nhāpakasunhāpitā, kuṇḍalino agalucandanavilittā. </p>
	<p class="paratype22">nīyanti candasūriyā, janassa katvā hadayasokaṃ. </p>
	<p class="paratype40">1058<b>.</b> </p>
	<p class="paratype21">“yassu pubbe hatthivaradhuragate, hatthīhi anuvajanti. </p>
	<p class="paratype22">tyajja candasūriyā, ubhova pattikā yanti. </p>
	<p class="paratype40">1059<b>.</b> </p>
	<p class="paratype21">“yassu pubbe assavaradhuragate, assehi anuvajanti. </p>
	<p class="paratype22">tyajja candasūriyā, ubhova pattikā yanti. </p>
	<p class="paratype40">1060<b>.</b> </p>
	<p class="paratype21">“yassu pubbe rathavaradhuragate, rathehi anuvajanti. </p>
	<p class="paratype22">tyajja candasūriyā, ubhova pattikā yanti. </p>
	<p class="paratype40">1061<b>.</b> </p>
	<p class="paratype21">“yehissu pubbe niyyaṃsu, tapanīyakappanehi turaṅgehi. </p>
	<p class="paratype22">tyajja candasūriyā, ubhova pattikā yantī”ti.</p>
	<p class="paratype03">tattha <b>kāsikasucivatthadharā</b>ti kāsikāni sucivatthāni dhārayamānā. <b>candasūriyā</b>ti candakumāro ca sūriyakumāro ca. <b>nhāpakasunhāpitā</b>ti candanacuṇṇena ubbaṭṭetvā nhāpakehi kataparikammatāya sunhāpitā. <b>yassū</b>ti ye assu. <b>assū</b>ti nipātamattaṃ, ye kumāreti attho. <b>pubbe</b>ti ito pubbe. <b>hatthivaradhuragate</b>ti hatthivarānaṃ dhuragate, alaṅkatahatthikkhandhavaragateti attho. <b>assavaradhuragate</b>ti assavarapiṭṭhigate. <b>rathavaradhuragate</b>ti rathavaramajjhagate. <b>niyyaṃsū</b>ti nikkhamiṃsu.</p>
	<p class="paratype03">evaṃ tāsu paridevantīsuyeva bodhisattaṃ nagarā nīhariṃsu. sakalanagaraṃ saṅkhubhitvā nikkhamituṃ ārabhi. mahājane nikkhante dvārāni nappahonti. brāhmaṇo atibahuṃ janaṃ disvā “ko jānāti, kiṃ bhavissatī”ti nagaradvārāni thakāpesi. mahājano nikkhamituṃ alabhanto nagaradvārassa āsannaṭṭhāne uyyānaṃ atthi, tassa santike mahāviravaṃ ravi. tena ravena sakuṇasaṅgho saṅkhubhito ākāsaṃ pakkhandi. mahājano taṃ taṃ sakuṇiṃ āmantetvā vilapanto āha — </p>
	<p class="paratype40">1062<b>.</b> </p>
	<p class="paratype21">“yadi sakuṇi maṃsamicchasi, ḍayassu pubbena pupphavatiyā. </p>
	<p class="paratype22">yajatettha ekarājā, sammūḷho catūhi puttehi. </p>
	<p class="paratype40">1063<b>.</b> </p>
	<p class="paratype21">“yadi sakuṇi maṃsamicchasi, ḍayassu pubbena pupphavatiyā. </p>
	<p class="paratype22">yajatettha ekarājā, sammūḷho catūhi kaññāhi. </p>
	<p class="paratype40">1064<b>.</b> </p>
	<p class="paratype21">“yadi sakuṇi maṃsamicchasi, ḍayassu pubbena pupphavatiyā. </p>
	<p class="paratype22">yajatettha ekarājā, sammūḷho catūhi mahesīti. </p>
	<p class="paratype40">1065<b>.</b> </p>
	<p class="paratype21">“yadi sakuṇi maṃsamicchasi, ḍayassu pubbena pupphavatiyā. </p>
	<p class="paratype22">yajatettha ekarājā, sammūḷho catūhi gahapatīhi. </p>
	<p class="paratype40">1066<b>.</b> </p>
	<p class="paratype21">“yadi sakuṇi maṃsamicchasi, ḍayassu pubbena pupphavatiyā. </p>
	<p class="paratype22">yajatettha ekarājā, sammūḷho catūhi hatthīhi. </p>
	<p class="paratype40">1067<b>.</b> </p>
	<p class="paratype21">“yadi sakuṇi maṃsamicchasi, ḍayassu pubbena pupphavatiyā. </p>
	<p class="paratype22">yajatettha ekarājā, sammūḷho catūhi assehi. </p>
	<p class="paratype40">1068<b>.</b> </p>
	<p class="paratype21">“yadi sakuṇi maṃsamicchasi, ḍayassu pubbena pupphavatiyā. </p>
	<p class="paratype22">yajatettha ekarājā, sammūḷho catūhi usabhehi. </p>
	<p class="paratype40">1069<b>.</b> </p>
	<p class="paratype21">“yadi sakuṇi maṃsamicchasi, ḍayassu pubbena pupphavatiyā. </p>
	<p class="paratype22">yajatettha ekarājā, sammūḷho sabbacatukkenā”ti.</p>
	<p class="paratype03">tattha <b>maṃsamicchasī</b>ti ambho sakuṇi, sace maṃsaṃ icchasi, pupphavatiyā pubbena puratthimadisāyaṃ yaññāvāṭo atthi, tattha gaccha. <b>yajatetthā</b>ti ettha khaṇḍahālassa vacanaṃ gahetvā sammūḷho ekarājā catūhi puttehi yaññaṃ yajati. sesagāthāsupi eseva nayo.</p>
	<p class="paratype03">evaṃ mahājano tasmiṃ ṭhāne paridevitvā bodhisattassa vasanaṭṭhānaṃ gantvā pāsādaṃ padakkhiṇaṃ karonto antepure kūṭāgārauyyānādīni passanto gāthāhi paridevi — </p>
	<p class="paratype40">1070<b>.</b> </p>
	<p class="paratype21">“ayamassa pāsādo, idaṃ antepuraṃ suramaṇīyaṃ. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1071<b>.</b> </p>
	<p class="paratype21">“idamassa kūṭāgāraṃ, sovaṇṇaṃ pupphamalyavikiṇṇaṃ. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1072<b>.</b> </p>
	<p class="paratype21">“idamassa uyyānaṃ, supupphitaṃ sabbakālikaṃ rammaṃ. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1073<b>.</b> </p>
	<p class="paratype21">“idamassa asokavanaṃ, supupphitaṃ sabbakālikaṃ rammaṃ. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1074<b>.</b> </p>
	<p class="paratype21">“idamassa kaṇikāravanaṃ, supupphitaṃ sabbakālikaṃ rammaṃ. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1075<b>.</b> </p>
	<p class="paratype21">“idamassa pāṭalivanaṃ, supupphitaṃ sabbakālikaṃ rammaṃ. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1076<b>.</b> </p>
	<p class="paratype21">“idamassa ambavanaṃ, supupphitaṃ sabbakālikaṃ rammaṃ. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1077<b>.</b> </p>
	<p class="paratype21">“ayamassa pokkharaṇī, sañchannā padumapuṇḍarīkehi. </p>
	<p class="paratype27">nāvā ca sovaṇṇavikatā, pupphavalliyā cittā suramaṇīyā. </p>
	<p class="paratype22">tedāni ayyaputtā, cattāro vadhāya ninnītā”ti.</p>
	<p class="paratype03">tattha <b>tedānī</b>ti idāni te candakumārappamukhā amhākaṃ ayyaputtā evarūpaṃ pāsādaṃ chaḍḍetvā vadhāya nīyanti. <b>sovaṇṇavikatā</b>ti suvaṇṇakhacitā.</p>
	<p class="paratype03">ettakesu ṭhānesu vilapantā puna hatthisālādīni upasaṅkamitvā āhaṃsu — </p>
	<p class="paratype40">1078<b>.</b> </p>
	<p class="paratype21">“idamassa hatthiratanaṃ, erāvaṇo gajo balī dantī. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1079<b>.</b> </p>
	<p class="paratype21">“idamassa assaratanaṃ, ekakhuro asso. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1080<b>.</b> </p>
	<p class="paratype21">“ayamassa assaratho, sāḷiyanigghoso subho ratanavicitto. </p>
	<p class="paratype27">yatthassu ayyaputtā, sobhiṃsu nandane viya devā. </p>
	<p class="paratype22">tedāni ayyaputtā, cattāro vadhāya ninnītā. </p>
	<p class="paratype40">1081<b>.</b> </p>
	<p class="paratype21">“kathaṃ nāma sāmasamasundarehi, candanamudukagattehi. </p>
	<p class="paratype22">rājā yajissate yaññaṃ, sammūḷho catūhi puttehi. </p>
	<p class="paratype40">1082<b>.</b> </p>
	<p class="paratype21">“kathaṃ nāma sāmasamasundarāhi, candanamudukagattāhi. </p>
	<p class="paratype22">rājā yajissate yaññaṃ, sammūḷho catūhi kaññāhi. </p>
	<p class="paratype40">1083<b>.</b> </p>
	<p class="paratype21">“kathaṃ nāma sāmasamasundarāhi, candanamudukagattāhi. </p>
	<p class="paratype22">rājā yajissate yaññaṃ, sammūḷho catūhi mahesīhi. </p>
	<p class="paratype40">1084<b>.</b> </p>
	<p class="paratype21">“kathaṃ nāma sāmasamasundarehi, candanamudukagattehi. </p>
	<p class="paratype22">rājā yajissate yaññaṃ, sammūḷho catūhi gahapatīhi. </p>
	<p class="paratype40">1085<b>.</b> </p>
	<p class="paratype21">“yathā honti gāmanigamā, suññā amanussakā brahāraññā. </p>
	<p class="paratype22">tathā hessati pupphavatiyā, yiṭṭhesu candasūriyesū”ti.</p>
	<p class="paratype03">tattha <b>erāvaṇo</b>ti tassa hatthino nāmaṃ. <b>ekakhuro</b>ti abhinnakhuro. <b>sāḷiyanigghoso</b>ti gamanakāle sāḷikānaṃ viya madhurena nigghosena samannāgato. <b>kathaṃ nāmā</b>ti kena nāma kāraṇena. <b>sāmasamasundarehī</b>ti suvaṇṇasāmehi ca aññamaññaṃ jātiyā samehi ca niddosatāya sundarehi. <b>candanamudukagattehī</b>ti lohitacandanalittagattehi. <b>brahāraññā</b>ti yathā te gāmanigamā suññā nimmanussā brahāraññā honti, tathā pupphavatiyāpi yaññe yiṭṭhesu rājaputtesu suññā araññasadisā bhavissatīti.</p>
	<p class="paratype03">atha mahājano bahi nikkhamituṃ alabhanto antonagareyeva vicaranto paridevi. bodhisattopi yaññāvāṭaṃ nīto. athassa mātā gotamī nāma devī “puttānaṃ me jīvitaṃ dehi, devā”ti rañño pādamūle parivattitvā paridevamānā āha — </p>
	<p class="paratype40">1086<b>.</b> </p>
	<p class="paratype21">“ummattikā bhavissāmi, bhūnahatā paṃsunā ca parikiṇṇā. </p>
	<p class="paratype22">sace candavaraṃ hanti, pāṇā me deva rujjhanti. </p>
	<p class="paratype40">1087<b>.</b> </p>
	<p class="paratype21">“ummattikā bhavissāmi, bhūnahatā paṃsunā ca parikiṇṇā. </p>
	<p class="paratype22">sace sūriyavaraṃ hanti, pāṇā me deva rujjhantī”ti.</p>
	<p class="paratype03">tattha <b>bhūnahatā</b>ti hatavuḍḍhi. <b>paṃsunā ca parikiṇṇā</b>ti paṃsuparikiṇṇasarīrā ummattikā hutvā vicarissāmi.</p>
	<p class="paratype03">sā evaṃ paridevantīpi rañño santikā kiñci kathaṃ alabhitvā “mama putto tumhākaṃ kujjhitvā gato bhavissati, kissa naṃ tumhe na nivattethā”ti kumārassa catasso bhariyāyo āliṅgitvā paridevantī āha — </p>
	<p class="paratype40">1088<b>.</b> </p>
	<p class="paratype21">“kinnumā na ramāpeyyuṃ, aññamaññaṃ piyaṃvadā. </p>
	<p class="paratype27">ghaṭṭikā uparikkhī ca, pokkharaṇī ca bhārikā. </p>
	<p class="paratype22">candasūriyesu naccantiyo, samā tāsaṃ na vijjatī”ti.</p>
	<p class="paratype03">tattha <b>kinnumā na ramāpeyyu</b>nti kena kāraṇena imā ghaṭṭikātiādikā catasso aññamaññaṃ piyaṃvadā candasūriyakumārānaṃ santike naccantiyo mama putte na ramāpayiṃsu, ukkaṇṭhāpayiṃsu. sakalajambudīpasmiñhi nacce vā gīte vā samā aññā kāci tāsaṃ na vijjatīti attho.</p>
	<p class="paratype03">iti sā suṇhāhi saddhiṃ paridevitvā aññaṃ gahetabbaggahaṇaṃ apassantī khaṇḍahālaṃ akkosamānā aṭṭha gāthā abhāsi — </p>
	<p class="paratype40">1089<b>.</b> </p>
	<p class="paratype21">“imaṃ mayhaṃ hadayasokaṃ, paṭimuñcatu khaṇḍahāla tava mātā. </p>
	<p class="paratype22">yo mayhaṃ hadayasoko, candamhi vadhāya ninnīte. </p>
	<p class="paratype40">1090<b>.</b> </p>
	<p class="paratype21">“imaṃ mayhaṃ hadayasokaṃ, paṭimuñcatu khaṇḍahāla tava mātā. </p>
	<p class="paratype22">yo mayhaṃ hadayasoko, sūriyamhi vadhāya ninnīte. </p>
	<p class="paratype40">1091<b>.</b> </p>
	<p class="paratype21">“imaṃ mayhaṃ hadayasokaṃ, paṭimuñcatu khaṇḍahāla tava jāyā. </p>
	<p class="paratype22">yo mayhaṃ hadayasoko, candamhi vadhāya ninnīte. </p>
	<p class="paratype40">1092<b>.</b> </p>
	<p class="paratype21">“imaṃ mayhaṃ hadayasokaṃ, paṭimuñcatu khaṇḍahāla tava jāyā. </p>
	<p class="paratype22">yo mayhaṃ hadayasoko, sūriyamhi vadhāya ninnīte. </p>
	<p class="paratype40">1093<b>.</b> </p>
	<p class="paratype21">“mā ca putte mā ca patiṃ, addakkhi khaṇḍahāla tava mātā. </p>
	<p class="paratype22">yo ghātesi kumāre, adūsake sīhasaṅkāse. </p>
	<p class="paratype40">1094<b>.</b> </p>
	<p class="paratype21">“mā ca putte mā ca patiṃ, addakkhi khaṇḍahāla tava mātā. </p>
	<p class="paratype22">yo ghātesi kumāre, apekkhite sabbalokassa. </p>
	<p class="paratype40">1095<b>.</b> </p>
	<p class="paratype21">“mā ca putte mā ca patiṃ, addakkhi khaṇḍahāla tava jāyā. </p>
	<p class="paratype22">yo ghātesi kumāre, adūsake sīhasaṅkāse. </p>
	<p class="paratype40">1096<b>.</b> </p>
	<p class="paratype21">“mā ca putte mā ca patiṃ, addakkhi khaṇḍahāla tava jāyā. </p>
	<p class="paratype22">yo ghātesi kumāre, apekkhite sabbalokassā”ti.</p>
	<p class="paratype03">tattha <b>imaṃ mayha</b>nti mayhaṃ imaṃ hadayasokaṃ dukkhaṃ. <b>paṭimuñcatū</b>ti pavisatu pāpuṇātu. <b>yo ghātesī</b>ti yo tvaṃ ghātesi. <b>apekkhite</b>ti sabbalokena olokite dissamāne māresīti attho.</p>
	<p class="paratype03">bodhisatto yaññāvāṭepi pitaraṃ yācanto āha — </p>
	<p class="paratype40">1097<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, hatthī asse ca pālema. </p>
	<p class="paratype40">1098<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, hatthichakaṇāni ujjhema. </p>
	<p class="paratype40">1099<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype22">api nigaḷabandhakāpi, assachakaṇāni ujjhema. </p>
	<p class="paratype40">1100<b>.</b> </p>
	<p class="paratype21">“mā no deva avadhi, dāse no dehi khaṇḍahālassa. </p>
	<p class="paratype27">yassa honti tava kāmā, api raṭṭhā pabbājitā. </p>
	<p class="paratype22">bhikkhācariyaṃ carissāma. </p>
	<p class="paratype40">1101<b>.</b> </p>
	<p class="paratype21">“dibbaṃ deva upayācanti, puttatthikāpi daliddā. </p>
	<p class="paratype22">paṭibhānānipi hitvā, putte na labhanti ekaccā. </p>
	<p class="paratype40">1102<b>.</b> </p>
	<p class="paratype21">“āsīsikāni karonti, puttā no jāyantu tato paputtā. </p>
	<p class="paratype22">atha no akāraṇasmā, yaññatthāya deva ghātesi. </p>
	<p class="paratype40">1103<b>.</b> </p>
	<p class="paratype21">“upayācitakena puttaṃ labhanti, mā tāta no aghātesi. </p>
	<p class="paratype22">mā kicchāladdhakehi puttehi, yajittho imaṃ yaññaṃ. </p>
	<p class="paratype40">1104<b>.</b> </p>
	<p class="paratype21">“upayācitakena puttaṃ labhanti, mā tāta no aghātesi. </p>
	<p class="paratype22">mā kapaṇaladdhakehi puttehi, ammāya no vippavāsehī”ti.</p>
	<p class="paratype03">tattha <b>dibba</b>nti deva, aputtikā daliddāpi nāriyo puttatthikā hutvā bahuṃ paṇṇākāraṃ karitvā puttaṃ vā dhītaraṃ vā labhāmāti dibyaṃ upayācanti. <b>paṭibhānānipi hitvā</b>ti dohaḷāni chaḍḍetvāpi, alabhitvāpīti attho. idaṃ vuttaṃ hoti — mahārāja, nārīnañhi uppannaṃ dohaḷaṃ alabhitvā gabbho sussitvā nassati. tattha ekaccā yācantāpi putte alabhamānā, kāci laddhampi dohaḷaṃ pahāya aparibhuñjitvā na labhanti, kāci dohaḷaṃ alabhamānā na labhanti. mayhaṃ pana mātā uppannaṃ dohaḷaṃ labhitvā paribhuñjitvā uppannaṃ gabbhaṃ anāsetvā putte paṭilabhi. evaṃ paṭiladdhe mā no avadhīti yācati.</p>
	<p class="paratype03"><b>āsīsikānī</b>ti mahārāja, ime sattā āsīsaṃ karonti. kinti? puttā no jāyantūti. <b>tato paputtā</b>ti puttānampi no puttā jāyantūti. <b>atha no akāraṇasmā</b>ti atha tvaṃ amhe akāraṇena yaññatthāya ghātesi. <b>upayācitakenā</b>ti devatānaṃ āyācanena. <b>kapaṇaladdhakehī</b>ti kapaṇā viya hutvā laddhakehi. <b>puttehī</b>ti amhehi saddhiṃ amhākaṃ ammāya mā vippavāsehi, mā no mātarā saddhiṃ vippavāsaṃ karīti vadati.</p>
	<p class="paratype03">so evaṃ vadantopi pitu santikā kiñci kathaṃ alabhitvā mātu pādamūle nipatitvā paridevamāno āha — </p>
	<p class="paratype40">1105<b>.</b> </p>
	<p class="paratype21">“bahudukkhā posiya candaṃ, amma tuvaṃ jīyase puttaṃ. </p>
	<p class="paratype22">vandāmi kho te pāde, labhataṃ tāto paralokaṃ. </p>
	<p class="paratype40">1106<b>.</b> </p>
	<p class="paratype21">“handa ca maṃ upagūha, pāde te amma vandituṃ dehi. </p>
	<p class="paratype22">gacchāmi dāni pavāsaṃ, yaññatthāya ekarājassa. </p>
	<p class="paratype40">1107<b>.</b> </p>
	<p class="paratype21">“handa ca maṃ upagūha, pāde te amma vandituṃ dehi. </p>
	<p class="paratype22">gacchāmi dāni pavāsaṃ, mātu katvā hadayasokaṃ. </p>
	<p class="paratype40">1108<b>.</b> </p>
	<p class="paratype21">“handa ca maṃ upagūha, pāde te amma vandituṃ dehi. </p>
	<p class="paratype22">gacchāmi dāni pavāsaṃ, janassa katvā hadayasokan”ti.</p>
	<p class="paratype03">tattha <b>bahudukkhā posiyā</b>ti bahūhi dukkhehi posiya. <b>canda</b>nti maṃ candakumāraṃ evaṃ posetvā idāni, amma, tvaṃ jīyase puttaṃ. <b>labhataṃ tāto paraloka</b>nti pitā me bhogasampannaṃ paralokaṃ labhatu. <b>upagūhā</b>ti āliṅga parissaja. <b>pavāsa</b>nti puna anāgamanāya accantaṃ vippavāsaṃ gacchāmi.</p>
	<p class="paratype03">athassa mātā paridevantī catasso gāthā abhāsi — </p>
	<p class="paratype40">1109<b>.</b> </p>
	<p class="paratype21">“handa ca padumapattānaṃ, moḷiṃ bandhassu gotamiputta. </p>
	<p class="paratype22">campakadalamissāyo, esā te porāṇikā pakati. </p>
	<p class="paratype40">1110<b>.</b> </p>
	<p class="paratype21">“handa ca vilepanaṃ te, pacchimakaṃ candanaṃ vilimpassu. </p>
	<p class="paratype22">yehi ca suvilitto, sobhasi rājaparisāyaṃ. </p>
	<p class="paratype40">1111<b>.</b> </p>
	<p class="paratype21">“handa ca mudukāni vatthāni, pacchimakaṃ kāsikaṃ nivāsehi. </p>
	<p class="paratype22">yehi ca sunivattho, sobhasi rājaparisāyaṃ. </p>
	<p class="paratype40">1112<b>.</b> </p>
	<p class="paratype21">“muttāmaṇikanakavibhūsitāni, gaṇhassu hatthābharaṇāni. </p>
	<p class="paratype22">yehi ca hatthābharaṇehi, sobhasi rājaparisāyan”ti.</p>
	<p class="paratype03">tattha <b>padumapattāna</b>nti padumapattaveṭhanaṃ nāmekaṃ pasādhanaṃ, taṃ sandhāyevamāha. tava vippakiṇṇaṃ moḷiṃ ukkhipitvā padumapattaveṭhanena yojetvā bandhāti attho. <b>gotamiputtā</b>ti candakumāraṃ ālapati. <b>campakadalamissāyo</b>ti abbhantarimehi campakadalehi missitā vaṇṇagandhasampannā nānāpupphamālā pilandhassu. <b>esā te</b>ti esā tava porāṇikā pakati, tameva gaṇhassu puttāti paridevati. <b>yehi cā</b>ti yehi lohitacandanavilepanehi vilitto rājaparisāya sobhasi, tāni vilimpassūti attho. <b>kāsika</b>nti satasahassagghanakaṃ kāsikavatthaṃ. <b>gaṇhassū</b>ti pilandhassu.</p>
	<p class="paratype03">idānissa candā nāma aggamahesī tassa pādamūle nipatitvā paridevamānā āha — </p>
	<p class="paratype40">1113<b>.</b> </p>
	<p class="paratype21">“na hi nūnāyaṃ raṭṭhapālo, bhūmipati janapadassa dāyādo. </p>
	<p class="paratype22">lokissaro mahanto, putte snehaṃ janayatī”ti.</p>
	<p class="paratype03">taṃ sutvā rājā gāthamāha — </p>
	<p class="paratype40">1114<b>.</b> </p>
	<p class="paratype21">“mayhampi piyā puttā, attā ca piyo tumhe ca bhariyāyo. </p>
	<p class="paratype22">saggañca patthayāno, tenāhaṃ ghātayissāmī”ti.</p>
	<p class="paratype03">tassattho — kiṃkāraṇā puttasinehaṃ na janemi? na kevalaṃ gotamiyā eva, atha kho mayhampi piyā puttā, tathā attā ca tumhe ca suṇhāyo bhariyāyo ca piyāyeva. evaṃ santepi saggañca patthayāno ahaṃ saggaṃ patthento, tena kāraṇena ete ghātayissāmi, mā cintayittha, sabbepete mayā saddhiṃ devalokaṃ ekato gamissantīti.</p>
	<p class="paratype03">candā āha — </p>
	<p class="paratype40">1115<b>.</b> </p>
	<p class="paratype21">“maṃ paṭhamaṃ ghātehi, mā me hadayaṃ dukkhaṃ phālesi. </p>
	<p class="paratype22">alaṅkato sundarako, putto deva tava sukhumālo. </p>
	<p class="paratype40">1116<b>.</b> </p>
	<p class="paratype21">“handayya maṃ hanassu, paraloke candakena hessāmi. </p>
	<p class="paratype22">puññaṃ karassu vipulaṃ, vicarāma ubhopi paraloke”ti.</p>
	<p class="paratype03">tattha <b>paṭhama</b>nti deva, mama sāmikato paṭhamataraṃ maṃ ghātehi. <b>dukkha</b>nti candassa maraṇadukkhaṃ mama hadayaṃ mā phālesi. <b>alaṅkato</b>ti ayaṃ mama ekova alaṃ pariyattoti evaṃ alaṅkato. evarūpaṃ nāma puttaṃ mā ghātayi, mahārājāti dīpeti. <b>handayyā</b>ti handa, ayya, rājānaṃ ālapantī evamāha. <b>paraloke candakenā</b>ti candena saddhiṃ paraloke bhavissāmi. <b>vicarāma ubhopi paraloke</b>ti tayā ekato ghātitā ubhopi paraloke sukhaṃ anubhavantā vicarāma, mā no saggantarāyamakāsīti.</p>
	<p class="paratype03">rājā āha — </p>
	<p class="paratype40">1117<b>.</b> </p>
	<p class="paratype21">“mā tvaṃ cande rucci maraṇaṃ, bahukā tava devarā visālakkhi. </p>
	<p class="paratype22">te taṃ ramayissanti, yiṭṭhasmiṃ gotamiputte”ti.</p>
	<p class="paratype03">tattha <b>mā tvaṃ cande ruccī</b>ti mā tvaṃ attano maraṇaṃ rocesi. “mā ruddī”tipi pāṭho, mā rodīti attho. <b>devarā</b>ti patibhātukā.</p>
	<p class="paratype03">tato paraṃ satthā — </p>
	<p class="paratype40">1118<b>.</b> </p>
	<p class="paratype21">“evaṃ vutte candā attānaṃ, hanti hatthatalakehī”ti. — upaḍḍhagāthamāha.</p>
	<p class="paratype03">tato paraṃ tassāyeva vilāpo hoti — </p>
	<p class="paratype22">“alamettha jīvitena, pissāmi visaṃ marissāmi. </p>
	<p class="paratype40">1119<b>.</b> </p>
	<p class="paratype21">“na hi nūnimassa rañño, mittāmaccā ca vijjare suhadā. </p>
	<p class="paratype22">ye na vadanti rājānaṃ, ‘mā ghātayi orase putte’. </p>
	<p class="paratype40">1120<b>.</b> </p>
	<p class="paratype21">“na hi nūnimassa rañño, ñātī mittā ca vijjare suhadā. </p>
	<p class="paratype22">ye na vadanti rājānaṃ, ‘mā ghātayi atraje putte’. </p>
	<p class="paratype40">1121<b>.</b> </p>
	<p class="paratype21">“ime tepi mayhaṃ puttā, guṇino kāyūradhārino rāja. </p>
	<p class="paratype22">tehipi yajassu yaññaṃ, atha muñcatu gotamiputte. </p>
	<p class="paratype40">1122<b>.</b> </p>
	<p class="paratype21">“bilasataṃ maṃ katvāna, yajassu sattadhā mahārāja. </p>
	<p class="paratype22">mā jeṭṭhaputtamavadhi, adūsakaṃ sīhasaṅkāsaṃ. </p>
	<p class="paratype40">1123<b>.</b> </p>
	<p class="paratype21">“bilasataṃ maṃ katvāna, yajassu sattadhā mahārāja. </p>
	<p class="paratype22">mā jeṭṭhaputtamavadhi, apekkhitaṃ sabbalokassā”ti.</p>
	<p class="paratype03">tattha <b>eva</b>nti evaṃ andhabālena ekarājena vutte. <b>hantī</b>ti “kiṃ nāmetaṃ kathesī”ti vatvā hatthatalehi attānaṃ hanti. <b>pissāmī</b>ti pivissāmi. <b>ime tepī</b>ti vasulakumāraṃ ādiṃ katvā sesadārake hatthe gahetvā rañño pādamūle ṭhitā evamāha. <b>guṇino</b>ti mālāguṇāabharaṇehi samannāgatā. <b>kāyūradhārino</b>ti kāyūrapasādhanadharā. <b>bilasata</b>nti mahārāja, maṃ ghātetvā koṭṭhāsasataṃ katvā sattadhā sattasu ṭhānesu yaññaṃ yajassu.</p>
	<p class="paratype03">iti sā rañño santike imāhi gāthāhi paridevitvā assāsaṃ alabhamānā bodhisattasseva santikaṃ gantvā paridevamānā aṭṭhāsi. atha naṃ so āha — “cande, mayā jīvamānena tuyhaṃ tasmiṃ tasmiṃ vatthusmiṃ subhaṇite sukathite uccāvacāni maṇimuttādīni bahūni ābharaṇāni dinnāni, ajja pana te idaṃ pacchimadānaṃ, sarīrāruḷhaṃ ābharaṇaṃ dammi, gaṇhāhi nan”ti. imamatthaṃ pakāsento satthā āha — </p>
	<p class="paratype40">1124<b>.</b> </p>
	<p class="paratype21">“bahukā tava dinnābharaṇā, uccāvacā subhaṇitamhi. </p>
	<p class="paratype22">muttāmaṇiveḷuriyā, etaṃ te pacchimakaṃ dānan”ti.</p>
	<p class="paratype03">candādevīpi taṃ sutvā tato parāhi navahi gāthāhi vilapi — </p>
	<p class="paratype40">1125<b>.</b> </p>
	<p class="paratype21">“yesaṃ pubbe khandhesu, phullā mālāguṇā vivattiṃsu. </p>
	<p class="paratype22">tesajjapi sunisito, nettiṃso vivattissati khandhesu.</p>
	<p class="paratype03"></p>
	<p class="paratype40">1126<b>.</b> </p>
	<p class="paratype21">“yesaṃ pubbe khandhesu, cittā mālāguṇā vivattiṃsu. </p>
	<p class="paratype22">tesajjapi sunisito, nettiṃso vivattissati khandhesu.</p>
	<p class="paratype03"></p>
	<p class="paratype40">1127<b>.</b> </p>
	<p class="paratype21">“aciraṃ vata nettiṃso, vivattissaki rājaputtānaṃ khandhesu. </p>
	<p class="paratype22">atha mama hadayaṃ na phalati, tāva daḷhabandhañca me āsi. </p>
	<p class="paratype40">1128<b>.</b> </p>
	<p class="paratype21">“kāsikasucivatthadharā, kuṇḍalino agalucandanavilittā. </p>
	<p class="paratype22">niyyātha candasūriyā, yaññatthāya ekarājassa. </p>
	<p class="paratype40">1129<b>.</b> </p>
	<p class="paratype21">“kāsikasucivatthadharā, kuṇḍalino agalucandanavilittā. </p>
	<p class="paratype22">niyyātha candasūriyā, mātu katvā hadayasokaṃ. </p>
	<p class="paratype40">1130<b>.</b> </p>
	<p class="paratype21">“kāsikasucivatthadharā, kuṇḍalino agalucandanavilittā. </p>
	<p class="paratype22">niyyātha candasūriyā, janassa katvā hadayasokaṃ. </p>
	<p class="paratype40">1131<b>.</b> </p>
	<p class="paratype21">“maṃsarasabhojanā nhāpakasunhāpitā, kuṇḍalino agalucandanavilittā. </p>
	<p class="paratype22">niyyātha candasūriyā, yaññatthāya ekarājassa. </p>
	<p class="paratype40">1132<b>.</b> </p>
	<p class="paratype21">“maṃsarasabhojanā nhāpakasunhāpitā, kuṇḍalino agalucandanavilittā. </p>
	<p class="paratype22">niyyātha candasūriyā, mātu katvā hadayasokaṃ. </p>
	<p class="paratype40">1133<b>.</b> </p>
	<p class="paratype21">“maṃsarasabhojanā nhāpakasunhāpitā, kuṇḍalino agalucandanavilittā. </p>
	<p class="paratype22">niyyātha candasūriyā, janassa katvā hadayasokan”ti.</p>
	<p class="paratype03">tattha <b>mālāguṇā</b>ti pupphadāmāni. <b>tesajjā</b>ti tesaṃ ajja. <b>nettiṃso</b>ti asi. <b>vivattissatī</b>ti patissati. <b>aciraṃ vatā</b>ti acirena vata. <b>na phalatī</b>ti na bhijjati. <b>tāva daḷhabandhañca</b> <b>me āsī</b>ti ativiya thirabandhanaṃ me hadayaṃ bhavissatīti attho. <b>niyyāthā</b>ti gacchatha.</p>
	<p class="paratype03">evaṃ tassā paridevantiyāva yaññāvāṭe sabbakammaṃ niṭṭhāsi. rājaputtaṃ netvā gīvaṃ onāmetvā nisīdāpesuṃ. khaṇḍahālo suvaṇṇapātiṃ upanāmetvā khaggaṃ ādāya “tassa gīvaṃ chindissāmī”ti aṭṭhāsi. taṃ disvā candādevī “aññaṃ me paṭisaraṇaṃ natthi, attano saccabalena sāmikassa sotthiṃ karissāmī”ti añjaliṃ paggayha parisāya antare vicarantī saccakiriyaṃ akāsi. tamatthaṃ pakāsento satthā āha — </p>
	<p class="paratype40">1134<b>.</b> </p>
	<p class="paratype21">“sabbasmiṃ upakkhaṭasmiṃ, nisīdite candasmiṃ yaññatthāya. </p>
	<p class="paratype22">pañcālarājadhītā pañjalikā, sabbaparisāya samanupariyāyi. </p>
	<p class="paratype40">1135<b>.</b> </p>
	<p class="paratype21">“yena saccena khaṇḍahālo, pāpakammaṃ karoti dummedho. </p>
	<p class="paratype22">etena saccavajjena, samaṅginī sāmikena homi. </p>
	<p class="paratype40">1136<b>.</b> </p>
	<p class="paratype21">“ye idhatthi amanussā, yāni ca yakkhabhūtabhabyāni. </p>
	<p class="paratype22">karontu me veyyāvaṭikaṃ, samaṅginī sāmikena homi.</p>
	<p class="paratype03"></p>
	<p class="paratype40">1137<b>.</b> </p>
	<p class="paratype21">“yā devatā idhāgatā, yāni ca yakkhabhūtabhabyāni. </p>
	<p class="paratype22">saraṇesiniṃ anāthaṃ tāyatha maṃ, yācāmahaṃ pati māhaṃ ajeyyan”ti.</p>
	<p class="paratype03">tattha <b>upakkhaṭasmi</b>nti sabbasmiṃ yaññasambhāre sajjite paṭiyatte. <b>samaṅginī</b>ti sampayuttā ekasaṃvāsā. <b>ye idhatthī</b>ti ye idha atthi. <b>yakkhabhūtabhabyānī</b>ti devasaṅkhātā yakkhā ca vaḍḍhitvā ṭhitasattasaṅkhātā bhūtā ca idāni vaḍḍhanakasattasaṅkhātāni bhabyāni ca. <b>veyyāvaṭika</b>nti mayhaṃ veyyāvaccaṃ karontu. <b>tāyatha ma</b>nti rakkhatha maṃ. <b>yācāmaha</b>nti ahaṃ vo yācāmi. <b>pati māha</b>nti patiṃ ahaṃ mā ajeyyaṃ.</p>
	<p class="paratype03">atha sakko devarājā tassā paridevasaddaṃ sutvā taṃ pavattiṃ ñatvā jalitaṃ ayakūṭaṃ ādāya gantvā rājānaṃ tāsetvā sabbe vissajjāpesi. tamatthaṃ pakāsento satthā āha — </p>
	<p class="paratype40">1138<b>.</b> </p>
	<p class="paratype21">“taṃ sutvā amanusso, ayokūṭaṃ paribbhametvāna. </p>
	<p class="paratype22">bhayamassa janayanto, rājānaṃ idamavoca. </p>
	<p class="paratype40">1139<b>.</b> </p>
	<p class="paratype21">“bujjhassu kho rājakali, mā tāhaṃ matthakaṃ nitāḷesiṃ. </p>
	<p class="paratype22">mā jeṭṭhaputtamavadhi, adūsakaṃ sīhasaṅkāsaṃ. </p>
	<p class="paratype40">1140<b>.</b> </p>
	<p class="paratype21">“ko te diṭṭho rājakali, puttabhariyāyo haññamānāyo. </p>
	<p class="paratype22">seṭṭhi ca gahapatayo, adūsakā saggakāmā hi. </p>
	<p class="paratype40">1141<b>.</b> </p>
	<p class="paratype21">“taṃ sutvā khaṇḍahālo, rājā ca abbhutamidaṃ disvāna. </p>
	<p class="paratype22">sabbesaṃ bandhanāni mocesuṃ, yathā taṃ anupaghātaṃ. </p>
	<p class="paratype40">1142<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">sabbe ekekaleḍḍukamadaṃsu, esa vadho khaṇḍahālassā”ti.</p>
	<p class="paratype03">tattha <b>amanusso</b>ti sakko devarājā. <b>bujjhassū</b>ti jānassu sallakkhehi. <b>rājakalī</b>ti rājakāḷakaṇṇi rājalāmaka. <b>mā tāha</b>nti pāparāja, bujjha, mā te ahaṃ matthakaṃ nitāḷesiṃ. <b>ko te diṭṭho</b>ti kuhiṃ tayā diṭṭhapubbo. <b>saggakāmā hī</b>ti ettha <b>hī</b>ti nipātamattaṃ, saggakāmā saggaṃ patthayamānāti attho. <b>taṃ sutvā</b>ti, bhikkhave, taṃ sakkassa vacanaṃ khaṇḍahālo sutvā. <b>abbhutamida</b>nti rājā ca idaṃ sakkassa dassanaṃ pubbe abhūtaṃ disvā. <b>yathā ta</b>nti yathā anupaghātaṃ pāṇaṃ mocenti, evameva mocesuṃ. <b>ekekaleḍḍukamadaṃsū</b>ti bhikkhave, yattakā tasmiṃ yaññāvāṭe samāgatā, sabbe ekakolāhalaṃ katvā khaṇḍahālassa ekekaleḍḍupahāraṃ adaṃsu. <b>esa vadho</b>ti esova khaṇḍahālassa vadho ahosi, tattheva naṃ jīvitakkhayaṃ pāpesunti attho.</p>
	<p class="paratype03">taṃ pana māretvā mahājano rājānaṃ māretuṃ ārabhi. bodhisatto pitaraṃ parissajitvā māretuṃ na adāsi. mahājano “jīvitaṃ etassa pāparañño dema, chattaṃ panassa nagare ca vāsaṃ na dassāma, caṇḍālaṃ katvā bahinagare vasāpessāmā”ti vatvā rājavesaṃ hāretvā kāsāvaṃ nivāsāpetvā haliddipilotikāya sīsaṃ veṭhetvā caṇḍālaṃ katvā caṇḍālavasanaṭṭhānaṃ taṃ pahiṇi. ye panetaṃ pasughātayaññaṃ yajiṃsu ceva yajāpesuñca anumodiṃsu ca, sabbe nirayaparāyaṇāva ahesuṃ. tamatthaṃ pakāsento satthā āha — </p>
	<p class="paratype40">1143<b>.</b> </p>
	<p class="paratype21">“sabbe paviṭṭhā nirayaṃ, yathā taṃ pāpakaṃ karitvāna. </p>
	<p class="paratype22">na hi pāpakammaṃ katvā, labbhā sugatiṃ ito gantun”ti.</p>
	<p class="paratype03">sopi kho mahājano dve kāḷakaṇṇiyo hāretvā tattheva abhisekasambhāre āharitvā candakumāraṃ abhisiñci. tamatthaṃ pakāsento satthā āha — </p>
	<p class="paratype40">1144<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">candaṃ abhisiñciṃsu, samāgatā rājaparisā ca. </p>
	<p class="paratype40">1145<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">candaṃ abhisiñciṃsu, samāgatā rājakaññāyo ca. </p>
	<p class="paratype40">1146<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">candaṃ abhisiñciṃsu, samāgatā devaparisā ca. </p>
	<p class="paratype40">1147<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">candaṃ abhisiñciṃsu, samāgatā devakaññāyo ca. </p>
	<p class="paratype40">1148<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">celukkhepamakaruṃ, samāgatā rājaparisā ca. </p>
	<p class="paratype40">1149<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">celukkhepamakaruṃ, samāgatā rājakaññāyo ca. </p>
	<p class="paratype40">1150<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">celukkhepamakaruṃ, samāgatā devaparisā ca. </p>
	<p class="paratype40">1151<b>.</b> </p>
	<p class="paratype21">“sabbesu vippamuttesu, ye tattha samāgatā tadā āsuṃ. </p>
	<p class="paratype22">celukkhepamakaruṃ, samāgatā devakaññāyo ca. </p>
	<p class="paratype40">1152<b>.</b> </p>
	<p class="paratype21">“sabbesu vippamuttesu, bahū ānanditā ahuṃ. </p>
	<p class="paratype22">nandiṃ pavesi nagaraṃ, bandhanā mokkho aghositthā”ti.</p>
	<p class="paratype03">tattha <b>rājaparisā cā</b>ti rājaparisāpi tīhi saṅkhehi abhisiñciṃsu. <b>rājakaññāyo cā</b>ti khattiyadhītaropi naṃ abhisiñciṃsu. <b>devaparisā cā</b>ti sakko devarājā vijayuttarasaṅkhaṃ gahetvā devaparisāya saddhiṃ abhisiñci. <b>devakaññāyo cā</b>ti sujāpi devadhītarāhi saddhiṃ abhisiñci. <b>celukkhepamakaru</b>nti nānāvaṇṇehi vatthehi dhaje ussāpetvā uttarisāṭakāni ākāse khipantā celukkhepaṃ kariṃsu. rājaparisā ca itare tayo koṭṭhāsā cāti abhisekakārakā cattāropi koṭṭhāsā kariṃsuyeva. <b>ānanditā ahu</b>nti āmoditā ahesuṃ. <b>nandiṃ pavesi nagara</b>nti candakumārassa chattaṃ ussāpetvā nagaraṃ paviṭṭhakāle nagare ānandabheri cari. “kiṃ vatvā”ti? yathā “amhākaṃ candakumāro bandhanā mutto, evameva sabbe bandhanā muccantū”ti. tena vuttaṃ “bandhanā mokkho aghositthā”ti.</p>
	<p class="paratype03">bodhisatto pitu vattaṃ paṭṭhapesi. antonagaraṃ pana pavisituṃ na labhati. paribbayassa khīṇakāle bodhisatto uyyānakīḷādīnaṃ atthāya gacchanto taṃ upasaṅkamitvā “patimhī”ti na vandati, añjaliṃ pana katvā “ciraṃ jīva sāmī”ti vadati. “kenattho”ti vutte ārocesi. athassa paribbayaṃ dāpesi. so dhammena rajjaṃ kāretvā āyupariyosāne devalokaṃ pūrayamāno agamāsi.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepi devadatto maṃ ekaṃ nissāya bahū māretuṃ vāyāmamakāsī”ti vatvā jātakaṃ samodhānesi. tadā khaṇḍahālo devadatto ahosi, gotamīdevī mahāmāyā, candādevī rāhulamātā, vasulo rāhulo, selā uppalavaṇṇā, sūro vāmagotto kassapo, bhaddaseno moggallāno, sūriyakumāro sāriputto, candarājā pana ahameva sammāsambuddho ahosinti. </p>
	<p class="paratype06">candakumārajātakavaṇṇanā sattamā. </p> 
</body>
</html>