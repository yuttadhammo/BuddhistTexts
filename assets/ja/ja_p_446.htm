<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [440] 2. kaṇhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[440] 2. kaṇhajātakavaṇṇanā</h4>
	<p class="paratype03"><b>kaṇho</b> <b>vatāyaṃ puriso</b>ti idaṃ satthā kapilavatthuṃ upanissāya nigrodhārāme viharanto sitapātukammaṃ ārabbha kathesi. tadā kira satthā sāyanhasamaye nigrodhārāme bhikkhusaṅghaparivuto jaṅghavihāraṃ anucaṅkamamāno aññatarasmiṃ padese sitaṃ pātvākāsi. ānandatthero “ko nu kho hetu, ko paccayo bhagavato sitassa pātukammāya, na ahetu tathāgatā sitaṃ pātukaronti, pucchissāmi tāvā”ti añjaliṃ paggayha sitakāraṇaṃ pucchi. athassa satthā “bhūtapubbaṃ, ānanda, kaṇho nāma isi ahosi, so imasmiṃ bhūmippadese vihāsi jhāyī jhānarato, tassa sīlatejena sakkassa bhavanaṃ kampī”ti sitakāraṇaṃ vatvā tassa vatthuno apākaṭattā therena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bārāṇasiyaṃ ekena asītikoṭivibhavena aputtakena brāhmaṇena sīlaṃ samādiyitvā putte patthite bodhisatto tassa brāhmaṇiyā kucchimhi nibbatti. kāḷavaṇṇattā panassa nāmaggahaṇadivase “kaṇhakumāro”ti nāmaṃ akaṃsu. so soḷasavassakāle maṇipaṭimā viya sobhaggappatto hutvā pitarā sippuggahaṇatthāya pesito takkasilāyaṃ sabbasippāni uggahetvā paccāgacchi. atha naṃ pitā anurūpena dārena saṃyojesi. so aparabhāge mātāpitūnaṃ accayena sabbissariyaṃ paṭipajji. athekadivasaṃ ratanakoṭṭhāgārāni viloketvā varapallaṅkamajjhagato suvaṇṇapaṭṭaṃ āharāpetvā “ettakaṃ dhanaṃ asukena uppāditaṃ, ettakaṃ asukenā”ti pubbañātīhi suvaṇṇapaṭṭe likhitāni akkharāni disvā cintesi “yehi imaṃ dhanaṃ uppāditaṃ, te na paññāyanti, dhanameva paññāyati, ekopi idaṃ dhanaṃ gahetvā gato nāma natthi, na kho pana sakkā dhanabhaṇḍikaṃ bandhitvā paralokaṃ gantuṃ. pañcannaṃ verānaṃ sādhāraṇabhāvena hi asārassa dhanassa dānaṃ sāro, bahurogasādhāraṇabhāvena asārassa sarīrassa sīlavantesu abhivādanādikammaṃ sāro, aniccābhibhūtabhāvena asārassa jīvitassa aniccādivasena vipassanāyogo sāro, tasmā asārehi bhogehi sāraggahaṇatthaṃ dānaṃ dassāmī”ti.</p>
	<p class="paratype03">so āsanā vuṭṭhāya rañño santikaṃ gantvā rājānaṃ āpucchitvā mahādānaṃ pavattesi. yāva sattamā divasā dhanaṃ aparikkhīyamānaṃ disvā “kiṃ me dhanena, yāva maṃ jarā nābhibhavati, tāvadeva pabbajitvā abhiññā ca samāpattiyo ca nibbattetvā brahmalokaparāyaṇo bhavissāmī”ti cintetvā gehe sabbadvārāni vivarāpetvā “dinnaṃ me, harantū”ti asuciṃ viya jigucchanto vatthukāme pahāya mahājanassa rodantassa paridevantassa nagarā nikkhamitvā himavantapadesaṃ pavisitvā isipabbajjaṃ pabbajitvā attano vasanatthāya ramaṇīyaṃ bhūmibhāgaṃ olokento imaṃ ṭhānaṃ patvā “idha vasissāmī”ti ekaṃ indavāruṇīrukkhaṃ gocaragāmaṃ adhiṭṭhāya tasseva rukkhassa mūle vihāsi. gāmantasenāsanaṃ pahāya āraññiko ahosi, paṇṇasālaṃ akatvā rukkhamūliko ahosi, abbhokāsiko nesajjiko. sace nipajjitukāmo, bhūmiyaṃyeva nipajjati, dantamūsaliko hutvā anaggipakkameva khādati, thusaparikkhittaṃ kiñci na khādati, ekadivasaṃ ekavārameva khādati, ekāsaniko ahosi. khamāya pathavīāpatejavāyusamo hutvā ete ettake dhutaṅgaguṇe samādāya vattati, imasmiṃ kira jātake bodhisatto paramappiccho ahosi. so na cirasseva abhiññā ca samāpattiyo ca nibbattetvā jhānakīḷaṃ kīḷanto tattheva vasati, phalāphalatthampi aññattha na gacchati, rukkhassa phalitakāle phalaṃ khādati, pupphitakāle pupphaṃ khādati, sapattakāle pattāni khādati, nippattakāle papaṭikaṃ khādati. evaṃ paramasantuṭṭho hutvā imasmiṃ ṭhāne ciraṃ vasati.</p>
	<p class="paratype03">so ekadivasaṃ pubbaṇhasamaye tassa rukkhassa pakkāni phalāni gaṇhi, gaṇhanto pana loluppacārena uṭṭhāya aññasmiṃ padese na gaṇhāti, yathānisinnova hatthaṃ pasāretvā hatthappasāraṇaṭṭhāne ṭhitāni phalāni saṃharati, tesupi manāpāmanāpaṃ avicinitvā sampattasampattameva gaṇhāti. evaṃ paramasantuṭṭhassa tassa sīlatejena sakkassa paṇḍukambalasilāsanaṃ uṇhākāraṃ dassesi. taṃ kira sakkassa āyukkhayena vā uṇhaṃ hoti puññakkhayena vā, aññasmiṃ vā mahānubhāvasatte taṃ ṭhānaṃ patthente, dhammikānaṃ vā mahiddhikasamaṇabrāhmaṇānaṃ sīlatejena uṇhaṃ hoti. sakko “ko nu kho maṃ ṭhānā cāvetukāmo”ti āvajjetvā imasmiṃ padese vasantaṃ kaṇhaṃ isiṃ rukkhaphalāni uccinantaṃ disvā cintesi “ayaṃ isi ghoratapo paramajitindriyo, imaṃ dhammakathāya sīhanādaṃ nadāpetvā sukāraṇaṃ sutvā varena santappetvā imamassa rukkhaṃ dhuvaphalaṃ katvā āgamissāmī”ti. so mahantenānubhāvena sīghaṃ otaritvā tasmiṃ rukkhamūle tassa piṭṭhipasse ṭhatvā “attano avaṇṇe kathite kujjhissati nu kho, no”ti vīmaṃsanto paṭhamaṃ gāthamāha — </p>
	<p class="paratype40">11<b>.</b> </p>
	<p class="paratype21">“kaṇho vatāyaṃ puriso, kaṇhaṃ bhuñjati bhojanaṃ. </p>
	<p class="paratype22">kaṇhe bhūmipadesasmiṃ, na mayhaṃ manaso piyo”ti.</p>
	<p class="paratype03">tattha <b>kaṇho</b>ti kāḷavaṇṇo. <b>bhojana</b>nti rukkhaphalabhojanaṃ.</p>
	<p class="paratype03">kaṇho isi sakkassa vacanaṃ sutvā “ko nu kho mayā saddhiṃ kathetī”ti dibbacakkhunā upadhārento “sakko”ti ñatvā anivattitvā anoloketvāva dutiyaṃ gāthamāha — </p>
	<p class="paratype40">12<b>.</b> </p>
	<p class="paratype21">“na kaṇho tacasā hoti, antosāro hi brāhmaṇo. </p>
	<p class="paratype22">yasmiṃ pāpāni kammāni, sa ve kaṇho sujampatī”ti.</p>
	<p class="paratype03">tattha <b>tacasā</b>ti tacena kaṇho nāma na hotīti attho. <b>antosāro</b>ti abbhantare sīlasamādhipaññāvimuttivimuttiñāṇadassanasārehi samannāgato. evarūpo hi bāhitapāpattā brāhmaṇo nāma hoti. <b>sa ve</b>ti yasmiṃ pana pāpāni kammāni atthi, so yattha katthaci kule jātopi yena kenaci sarīravaṇṇena samannāgatopi kāḷakova.</p>
	<p class="paratype03">evañca pana vatvā imesaṃ sattānaṃ kaṇhabhāvakarāni pāpakammāni ekavidhādibhedehi vitthāretvā sabbānipi tāni garahitvā sīlādayo guṇe pasaṃsitvā ākāse candaṃ uṭṭhāpento viya sakkassa dhammaṃ desesi. sakko tassa dhammakathaṃ sutvā pamudito somanassajāto mahāsattaṃ varena nimantento tatiyaṃ gāthamāha — </p>
	<p class="paratype40">13<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ brāhmaṇa te dammi, yaṃ kiñci manasicchasī”ti.</p>
	<p class="paratype03">tattha <b>etasmi</b>nti yaṃ idaṃ tayā sabbaññubuddhena viya sulapitaṃ, tasmiṃ sulapite tumhākameva anucchavikattā patirūpe subhāsite yaṃ kiñci manasā icchasi, sabbaṃ te yaṃ varaṃ icchitaṃ patthitaṃ, taṃ dammīti attho.</p>
	<p class="paratype03">taṃ sutvā mahāsatto cintesi “ayaṃ kiṃ nu kho attano avaṇṇe kathite kujjhissati, noti maṃ vīmaṃsanto mayhaṃ chavivaṇṇañca bhojanañca vasanaṭṭhānañca garahitvā idāni mayhaṃ akuddhabhāvaṃ ñatvā pasannacitto varaṃ deti, maṃ kho panesa ‘sakkissariyabrhmissariyānaṃ atthāya brahmacariyaṃ caratī’tipi maññeyya, tatrassa nikkaṅkhabhāvatthaṃ mayhaṃ paresu kodho vā doso vā mā uppajjatu, parasampattiyaṃ lobho vā paresu sineho vā mā uppajjatu, majjhattova bhaveyyanti ime mayā cattāro vare gahetuṃ vaṭṭatī”ti. so tassa nikkaṅkhabhāvatthāya cattāro vare gaṇhanto catutthaṃ gāthamāha — </p>
	<p class="paratype40">14<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype27">sunikkodhaṃ suniddosaṃ, nillobhaṃ vuttimattano. </p>
	<p class="paratype22">nisnehamabhikaṅkhāmi, ete me caturo vare”ti.</p>
	<p class="paratype03">tattha <b>varañce me ado sakkā</b>ti sace tvaṃ mayhaṃ varaṃ adāsi. <b>sunikkodha</b>nti akujjhanavasena suṭṭhu nikkodhaṃ. <b>suniddosa</b>nti adussanavasena suṭṭhu niddosaṃ. <b>nillobha</b>nti parasampattīsu nillobhaṃ. <b>vuttimattano</b>ti evarūpaṃ attano vuttiṃ. <b>nisneha</b>nti puttadhītādīsu vā saviññāṇakesu dhanadhaññādīsu vā aviññāṇakesu attano santakesupi nisnehaṃ apagatalobhaṃ. <b>abhikaṅkhāmī</b>ti evarūpaṃ imehi catūhaṅgehi samannāgataṃ attano vuttiṃ abhikaṅkhāmi. <b>ete me caturo vare</b>ti ete nikkodhādike caturo mayhaṃ vare dehīti.</p>
	<p class="paratype03">kiṃ panesa na jānāti “yathā na sakkā sakkassa santike varaṃ gahetvā varena kodhādayo hanitun”ti. no na jānāti, sakke kho pana varaṃ dente na gaṇhāmīti vacanaṃ na yuttanti tassa ca nikkaṅkhabhāvatthāya gaṇhi . tato sakko cintesi “kaṇhapaṇḍito varaṃ gaṇhanto ativiya anavajje vare gaṇhi, etesu varesu guṇadosaṃ etameva pucchissāmī”ti. atha naṃ pucchanto pañcamaṃ gāthamāha — </p>
	<p class="paratype40">15<b>.</b> </p>
	<p class="paratype21">“kiṃnu kodhe vā dose vā, lobhe snehe ca brāhmaṇa. </p>
	<p class="paratype22">ādīnavaṃ tvaṃ passasi, taṃ me akkhāhi pucchito”ti.</p>
	<p class="paratype03">tassattho — brāhmaṇa kiṃ nu kho tvaṃ kodhe dose lobhe snehe ca ādīnavaṃ passasi, taṃ tāva me pucchito akkhāhi, na hi mayaṃ ettha ādīnavaṃ jānāmāti.</p>
	<p class="paratype03">atha naṃ mahāsatto “tena hi suṇāhī”ti vatvā catasso gāthā abhāsi — </p>
	<p class="paratype40">16<b>.</b> </p>
	<p class="paratype21">“appo hutvā bahu hoti, vaḍḍhate so akhantijo. </p>
	<p class="paratype22">āsaṅgī bahupāyāso, tasmā kodhaṃ na rocaye. </p>
	<p class="paratype40">17<b>.</b> </p>
	<p class="paratype21">“duṭṭhassa pharusā vācā, parāmāso anantarā. </p>
	<p class="paratype27">tato pāṇi tato daṇḍo, satthassa paramā gati. </p>
	<p class="paratype22">doso kodhasamuṭṭhāno, tasmā dosaṃ na rocaye. </p>
	<p class="paratype40">18<b>.</b> </p>
	<p class="paratype21">“ālopasāhasākārā, nikatī vañcanāni ca. </p>
	<p class="paratype22">dissanti lobhadhammesu, tasmā lobhaṃ na rocaye. </p>
	<p class="paratype40">19<b>.</b> </p>
	<p class="paratype21">“snehasaṅgathitā ganthā, senti manomayā puthū. </p>
	<p class="paratype22">te bhusaṃ upatāpenti, tasmā snehaṃ na rocaye”ti.</p>
	<p class="paratype03">tattha <b>akhantijo</b>ti so anadhivāsakajātikassa akhantito jāto kodho paṭhamaṃ paritto hutvā pacchā bahu hoti aparāparaṃ vaḍḍhati. tassa vaḍḍhanabhāvo <b>khantivādījātakena</b> (jā. 1.4.49 ādayo) ceva <b>cūḷadhammapālajātakena</b> (jā. 1.5.44 ādayo) ca vaṇṇetabbo. apica tissāmaccassapettha bhariyaṃ ādiṃ katvā sabbaṃ saparijanaṃ māretvā pacchā attano māritavatthu kathetabbaṃ. <b>āsaṅgī</b>ti āsaṅgakaraṇo. yassa uppajjati, taṃ āsattaṃ laggitaṃ karoti, taṃ vatthuṃ vissajjetvā gantuṃ na deti, nivattitvā akkosanādīni kāreti. <b>bahupāyāso</b>ti bahunā kāyikacetasikadukkhasaṅkhātena upāyāsena kilamathena samannāgato. kodhaṃ nissāya hi kodhavasena ariyādīsu katavītikkamā diṭṭhadhamme ceva samparāye ca vadhabandhavippaṭisārādīni ceva pañcavidhabandhanakammakaraṇādīni ca bahūni dukkhāni anubhavantīti kodho bahupāyāso nāma. <b>tasmā</b>ti yasmā esa evaṃ anekādīnavo, tasmā kodhaṃ na rocemi.</p>
	<p class="paratype03"><b>duṭṭhassā</b>ti kujjhanalakkhaṇena kodhena kujjhitvā aparabhāge dussanalakkhaṇena dosena duṭṭhassa paṭhamaṃ tāva “are, dāsa, pessā”ti pharusavācā niccharati, vācāya anantarā ākaḍḍhanavikaḍḍhanavasena hatthaparāmāso, tato anantarā upakkamanavasena pāṇi pavattati, tato daṇḍo, daṇḍappahāre atikkamitvā pana ekatodhāraubhatodhārassa satthassa paramā gati, sabbapariyantā satthanipphatti hoti. yadā hi satthena paraṃ jīvitā voropetvā pacchā teneva satthena attānaṃ jīvitā voropeti, tadā doso matthakappatto hoti. <b>doso kodhasamuṭṭhāno</b>ti yathā anambilaṃ takkaṃ vā kañjikaṃ vā pariṇāmavasena parivattitvā ambilaṃ hoti, taṃ ekajātikampi samānaṃ ambilaṃ anambilanti nānā vuccati, tathā pubbakāle kodho pariṇamitvā aparabhāge doso hoti. so akusalamūlattena ekajātikopi samāno kodho dosoti nānā vuccati. yathā anambilato ambilaṃ, evaṃ sopi kodhato samuṭṭhātīti kodhasamuṭṭhāno. <b>tasmā</b>ti yasmā evaṃ anekādīnavo doso, tasmā dosampi na rocemi.</p>
	<p class="paratype03"><b>ālopasāhasākārā</b>ti divā divasseva gāmaṃ paharitvā vilumpanāni ca āvudhaṃ sarīre ṭhapetvā “idaṃ nāma me dehī”ti sāhasākārā ca. <b>nikatī vañcanāni cā</b>ti patirūpakaṃ dassetvā parassa haraṇaṃ nikati nāma, sā asuvaṇṇameva “suvaṇṇan”ti kūṭakahāpaṇaṃ “kahāpaṇo”ti datvā parasantakaggahaṇe daṭṭhabbā. paṭibhānavasena pana upāyakusalatāya parasantakaggahaṇaṃ vañcanaṃ nāma. tassevaṃ pavatti daṭṭhabbā — eko kira ujujātiko gāmikapuriso araññato sasakaṃ ānetvā nadītīre ṭhapetvā nhāyituṃ otari. atheko dhutto taṃ sasakaṃ sīse katvā nhāyituṃ otiṇṇo. itaro uttaritvā sasakaṃ apassanto ito cito ca vilokesi. tamenaṃ dhutto “kiṃ bho vilokesī”ti vatvā “imasmiṃ me ṭhāne sasako ṭhapito, taṃ na passāmī”ti vutte “andhabāla, tvaṃ na jānāsi, sasakā nāma nadītīre ṭhapitā palāyanti, passa ahaṃ attano sasakaṃ sīse ṭhapetvāva nhāyāmī”ti āha. so appaṭibhānatāya “evaṃ bhavissatī”ti pakkāmi. ekakahāpaṇena migapotakaṃ gahetvā puna taṃ datvā dvikahāpaṇagghanakassa migassa gahitavatthupettha kathetabbaṃ. <b>dissanti lobhadhammesū</b>ti sakka, ime ālopādayo pāpadhammā lobhasabhāvesu lobhābhibhūtesu sattesu dissanti. na hi aluddhā evarūpāni kammāni karonti. evaṃ lobho anekādīnavo, tasmā lobhampi na rocemi.</p>
	<p class="paratype03"><b>snehasaṅgathitā ganthā</b>ti ārammaṇesu allīyanalakkhaṇena snehena saṅgathitā punappunaṃ uppādavasena ghaṭitā suttena pupphāni viya baddhā nānappakāresu ārammaṇesu pavattamānā abhijjhākāyaganthā. <b>senti manomayā puthū</b>ti te puthūsu ārammaṇesu uppannā suvaṇṇādīhi nibbattāni suvaṇṇādimayāni ābharaṇādīni viya manena nibbattattā manomayā abhijjhākāyaganthā tesu ārammaṇesu senti anusenti. <b>te bhusaṃ upatāpentī</b>ti te evaṃ anusayitā balavatāpaṃ janentā bhusaṃ upatāpenti atikilamenti. tesaṃ pana bhusaṃ upatāpane “sallaviddhova ruppatī”ti (su. ni. 773) gāthāya vatthu, “piyajātikā hi gahapati, sokaparidevadukkhadomanassupāyāsā piyappabhutikā” (ma. ni. 2.353), “piyato jāyatī soko”tiādīni (dha. pa. 212) suttāni ca āharitabbāni. apica maṅgalabodhisattassa dārake datvā balavasokena hadayaṃ phali, vessantarabodhisattassa mahantaṃ domanassaṃ udapādi. evaṃ pūritapāramīnaṃ mahāsattānaṃ pemaṃ upatāpaṃ karotiyeva. ayaṃ snehe ādīnavo, tasmā snehampi na rocemīti.</p>
	<p class="paratype03">sakko pañhavissajjanaṃ sutvā “kaṇhapaṇḍita tayā ime pañhā buddhalīḷāya sādhukaṃ kathitā, ativiya tuṭṭhosmi te, aparampi varaṃ gaṇhāhī”ti vatvā dasamaṃ gāthamāha — </p>
	<p class="paratype40">20<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ brāhmaṇa te dammi, yaṃ kiñci manasicchasī”ti.</p>
	<p class="paratype03">tato bodhisatto anantaragāthamāha — </p>
	<p class="paratype40">21<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype27">araññe me viharato, niccaṃ ekavihārino. </p>
	<p class="paratype22">ābādhā mā uppajjeyyuṃ, antarāyakarā bhusā”ti.</p>
	<p class="paratype03">tattha <b>antarāyakarā bhusā</b>ti imassa me tapokammassa antarāyakarā.</p>
	<p class="paratype03">taṃ sutvā sakko “kaṇhapaṇḍito varaṃ gaṇhanto na āmisasannissitaṃ gaṇhāti, tapokammanissitameva gaṇhātī”ti cintetvā bhiyyosomattāya pasanno aparampi varaṃ dadamāno itaraṃ gāthamāha — </p>
	<p class="paratype40">22<b>.</b> </p>
	<p class="paratype21">“etasmiṃ te sulapite, patirūpe subhāsite. </p>
	<p class="paratype22">varaṃ brāhmaṇa te dammi, yaṃ kiñci manasicchasī”ti.</p>
	<p class="paratype03">bodhisattopi varaggahaṇāpadesena tassa dhammaṃ desento osānagāthamāha — </p>
	<p class="paratype40">23<b>.</b> </p>
	<p class="paratype21">“varañce me ado sakka, sabbabhūtānamissara. </p>
	<p class="paratype27">na mano vā sarīraṃ vā, maṃ-kate sakka kassaci. </p>
	<p class="paratype22">kadāci upahaññetha, etaṃ sakka varaṃ vare”ti.</p>
	<p class="paratype03">tattha <b>mano vā</b>ti manodvāraṃ vā. <b>sarīraṃ vā</b>ti kāyadvāraṃ vā, vacīdvārampi etesaṃ gahaṇena gahitamevāti veditabbaṃ. <b>maṃ-kate</b>ti mama kāraṇā. <b>upahaññethā</b>ti upaghātaṃ āpajjeyya aparisuddhaṃ assa. idaṃ vuttaṃ hoti — sakka devarāja, mama kāraṇā maṃ nissāya mama anatthakāmatāya kassaci sattassa kismiñci kāle idaṃ tividhampi kammadvāraṃ na upahaññetha, pāṇātipātādīhi dasahi akusalakammapathehi vimuttaṃ parisuddhameva bhaveyyāti.</p>
	<p class="paratype03">iti mahāsatto chasupi ṭhānesu varaṃ gaṇhanto nekkhammanissitameva gaṇhi, jānāti cesa “sarīraṃ nāma byādhidhammaṃ, na taṃ sakkā sakkena abyādhidhammaṃ kātun”ti. sattānañhi tīsu dvāresu parisuddhabhāvo asakkāyattova, evaṃ santepi tassa dhammadesanatthaṃ ime vare gaṇhi. sakkopi taṃ rukkhaṃ dhuvaphalaṃ katvā mahāsattaṃ vanditvā sirasi añjaliṃ patiṭṭhapetvā “arogā idheva vasathā”ti vatvā sakaṭṭhānameva gato. bodhisattopi aparihīnajjhāno brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā “ānanda, pubbe mayā nivutthabhūmippadeso ceso”ti vatvā jātakaṃ samodhānesi — “tadā sakko anuruddho ahosi, kaṇhapaṇḍito pana ahameva ahosin”ti. </p>
	<p class="paratype06">kaṇhajātakavaṇṇanā dutiyā. </p> 
</body>
</html>