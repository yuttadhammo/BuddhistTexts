<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [290] 10. sīlavīmaṃsakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[290] 10. sīlavīmaṃsakajātakavaṇṇanā</h5>
	<p class="paratype03"><b>sīlaṃ</b> <b>kireva kalyāṇa</b>nti idaṃ satthā jetavane viharanto ekaṃ sīlavīmaṃsakabrāhmaṇaṃ ārabbha kathesi. vatthu pana paccuppannampi atītampi heṭṭhā ekakanipāte <b>sīlavīmaṃsakajātake</b> (jā. 1.1.86) vitthāritameva. idha pana bārāṇasiyaṃ brahmadatte rajjaṃ kārente tassa purohito sīlasampanno “attano sīlaṃ vīmaṃsissāmī”ti heraññikaphalakato dve divase ekekaṃ kahāpaṇaṃ gaṇhi. atha naṃ tatiyadivase “coro”ti gahetvā rañño santikaṃ nayiṃsu. so antarāmagge ahituṇḍike sappaṃ kīḷāpente addasa. atha naṃ rājā disvā “kasmā evarūpaṃ akāsī”ti pucchi . brāhmaṇo “attano sīlaṃ vīmaṃsitukāmatāyā”ti vatvā imā gāthā avoca — </p>
	<p class="paratype40">118<b>.</b> </p>
	<p class="paratype21">“sīlaṃ kireva kalyāṇaṃ, sīlaṃ loke anuttaraṃ. </p>
	<p class="paratype22">passa ghoraviso nāgo, sīlavāti na haññati. </p>
	<p class="paratype40">119<b>.</b> </p>
	<p class="paratype21">“sohaṃ sīlaṃ samādissaṃ, loke anumataṃ sivaṃ. </p>
	<p class="paratype22">ariyavuttisamācāro, yena vuccati sīlavā. </p>
	<p class="paratype40">120<b>.</b> </p>
	<p class="paratype21">“ñātīnañca piyo hoti, mittesu ca virocati. </p>
	<p class="paratype22">kāyassa bhedā sugatiṃ, upapajjati sīlavā”ti.</p>
	<p class="paratype03">tattha <b>sīla</b>nti ācāro. <b>kirā</b>ti anussavatthe nipāto. <b>kalyāṇa</b>nti sobhanaṃ, “sīlaṃ kireva kalyāṇan”ti evaṃ paṇḍitā vadantīti attho. <b>passā</b>ti attānameva vadati. <b>na haññatī</b>ti parampi na viheṭheti, parehipi na viheṭhīyati. <b>samādissa</b>nti samādiyissāmi. <b>anumataṃ siva</b>nti “khemaṃ nibbhayan”ti evaṃ paṇḍitehi sampaṭicchitaṃ. <b>yena vuccatī</b>ti yena sīlena sīlavā puriso ariyānaṃ buddhādīnaṃ paṭipattiṃ samācaranto “ariyavuttisamācāro”ti vuccati, tamahaṃ samādiyissāmīti attho. <b>virocatī</b>ti pabbatamatthake aggikkhandho viya virocati.</p>
	<p class="paratype03">evaṃ bodhisatto tīhi gāthāhi sīlassa vaṇṇaṃ pakāsento rañño dhammaṃ desetvā “mahārāja, mama gehe pitu santakaṃ mātu santakaṃ attanā uppāditaṃ tayā dinnañca bahu dhanaṃ atthi, pariyanto nāma na paññāyati, ahaṃ pana sīlaṃ vīmaṃsanto heraññikaphalakato kahāpaṇe gaṇhiṃ. idāni mayā imasmiṃ loke jātigottakulapadesānaṃ lāmakabhāvo, sīlasseva ca jeṭṭhakabhāvo ñāto, ahaṃ pabbajissāmi, pabbajjaṃ me anujānāhī”ti anujānāpetvā raññā punappunaṃ yāciyamānopi nikkhamma himavantaṃ pavisitvā isipabbajjaṃ pabbajitvā abhiññā ca samāpattiyo ca nibbattetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā sīlavīmaṃsako purohito brāhmaṇo ahameva ahosin”ti. </p>
	<p class="paratype06">sīlavīmaṃsakajātakavaṇṇanā dasamā. </p>
	<p class="paratype06">abbhantaravaggo catuttho.</p>
	<p class="paratype03">tassuddānaṃ — </p>
	<p class="paratype21">duma kaṃsavaruttamabyagghamigā, maṇayo maṇi sālukamavhayano. </p>
	<p class="paratype22">anusāsaniyopi ca macchavaro, maṇikuṇḍalakena kirena dasāti. </p> 
</body>
</html>