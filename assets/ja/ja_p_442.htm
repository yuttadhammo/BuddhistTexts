<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [436] 10. samuggajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[436] 10. samuggajātakavaṇṇanā</h4>
	<p class="paratype03"><b>kuto</b> <b>nu āgacchathā</b>ti idaṃ satthā jetavane viharanto ukkaṇṭhitabhikkhuṃ ārabbha kathesi. tañhi satthā “saccaṃ kira tvaṃ bhikkhu ukkaṇṭhitosī”ti pucchitvā “saccaṃ, bhante”ti vutte “kasmā bhikkhu mātugāmaṃ patthesi, mātugāmo nāmesa asabbho akataññū, pubbe dānavarakkhasā gilitvā kucchinā pariharantāpi mātugāmaṃ rakkhituṃ ekapurisanissitaṃ kātuṃ nāsakkhiṃsu, tvaṃ kathaṃ sakkhissasī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāme pahāya himavantaṃ pavisitvā isipabbajjaṃ pabbajitvā abhiññā ca samāpattiyo ca nibbattetvā phalāphalena yāpento vihāsi. tassa paṇṇasālāya avidūre eko dānavarakkhaso vasati. so antarantarā mahāsattaṃ upasaṅkamitvā dhammaṃ suṇāti, aṭaviyaṃ pana manussānaṃ sañcaraṇamagge ṭhatvā āgatāgate manusse gahetvā khādati. tasmiṃ kāle ekā kāsiraṭṭhe kuladhītā uttamarūpadharā aññatarasmiṃ paccantagāme nivutthā hoti. tassā ekadivasaṃ mātāpitūnaṃ dassanatthāya gantvā paccāgamanakāle parivāramanusse disvā so dānavo bheravarūpena pakkhandi. manussā bhītā gahitagahitāvudhāni chaḍḍetvā palāyiṃsu. dānavo yāne nisinnaṃ abhirūpaṃ mātugāmaṃ disvā paṭibaddhacitto hutvā taṃ attano guhaṃ netvā bhariyaṃ akāsi. tato paṭṭhāya sappitelataṇḍulamacchamaṃsādīni ceva madhuraphalāphalāni ca āharitvā taṃ posesi, vatthālaṅkārehi ca naṃ alaṅkaritvā rakkhaṇatthāya ekasmiṃ karaṇḍake pakkhipitvā karaṇḍakaṃ gilitvā kucchinā pariharati. so ekadivasaṃ nhāyitukāmatāya ekaṃ saraṃ gantvā karaṇḍakaṃ uggilitvā taṃ tato nīharitvā nhāpetvā vilimpetvā alaṅkāretvā “thokaṃ tava sarīraṃ utuṃ gaṇhāpehī”ti taṃ karaṇḍakasamīpe ṭhapetvā sayaṃ nhānatitthaṃ otaritvā taṃ anāsaṅkamāno thokaṃ dūraṃ gantvā nhāyi.</p>
	<p class="paratype03">tasmiṃ samaye vāyussaputto nāma vijjādharo sannaddhakhaggo ākāsena gacchati. sā taṃ disvā “ehī”ti hatthamuddaṃ akāsi, vijjādharo khippaṃ otari. atha naṃ sā karaṇḍake pakkhipitvā dānavassa āgamanaṃ olokentī karaṇḍakūpari nisīditvā taṃ āgacchantaṃ disvā tassa attānaṃ dassetvā tasmiṃ karaṇḍakasamīpaṃ asampatteyeva karaṇḍakaṃ vivaritvā anto pavisitvā vijjādharassa upari nipajjitvā attano sāṭakaṃ pārupi. dānavo āgantvā karaṇḍakaṃ asodhetvā “mātugāmoyeva me”ti saññāya karaṇḍakaṃ gilitvā attano guhaṃ gacchanto antarāmagge cintesi “tāpaso me ciraṃ diṭṭho, ajja tāva naṃ gantvā vandissāmī”ti. so tassa santikaṃ agamāsi. tāpasopi naṃ dūratova āgacchantaṃ disvā dvinnaṃ janānaṃ kucchigatabhāvaṃ ñatvā sallapanto paṭhamaṃ gāthamāha — </p>
	<p class="paratype40">87<b>.</b> </p>
	<p class="paratype21">“kuto nu āgacchatha bho tayo janā, svāgatā etha nisīdathāsane. </p>
	<p class="paratype22">kaccittha, bhonto kusalaṃ anāmayaṃ, cirassamabbhāgamanañhi vo idhā”ti.</p>
	<p class="paratype03">tattha <b>bho</b>ti ālapanaṃ. <b>kaccitthā</b>ti kacci hotha bhavatha vijjatha. <b>bhonto</b>ti puna ālapanto āha. <b>kusalaṃ anāmaya</b>nti kacci tumhākaṃ kusalaṃ ārogyaṃ. <b>cirassamabbhāgamanañhi vo idhā</b>ti ajja tumhākaṃ idha abbhāgamanañca ciraṃ jātaṃ.</p>
	<p class="paratype03">taṃ sutvā dānavo “ahaṃ imassa tāpasassa santikaṃ ekakova āgato, ayañca tāpaso ‘tayo janā’ti vadati, kiṃ nāmesa katheti, kiṃ nu kho sabhāvaṃ ñatvā katheti, udāhu ummattako hutvā vilapatī”ti cintetvā tāpasaṃ upasaṅkamitvā vanditvā ekamantaṃ nisīditvā tena saddhiṃ sallapanto dutiyaṃ gāthamāha — </p>
	<p class="paratype40">88<b>.</b> </p>
	<p class="paratype21">“ahameva eko idha majja patto, na cāpi me dutiyo koci vijjati. </p>
	<p class="paratype22">kimeva sandhāya te bhāsitaṃ ise, kuto nu āgacchatha bho tayo janā”ti.</p>
	<p class="paratype03">tattha <b>idha majjā</b>ti idha ajja. <b>kimeva sandhāya te bhāsitaṃ ise</b>ti bhante, isi kiṃ nāmetaṃ sandhāya tayā bhāsitaṃ, pākaṭaṃ tāva me katvā kathehīti.</p>
	<p class="paratype03">tāpaso “ekaṃsenevāvuso sotukāmosī”ti pucchitvā “āma, bhante”ti vutte “tena hi suṇāhī”ti vatvā tatiyaṃ gāthamāha — </p>
	<p class="paratype40">89<b>.</b> </p>
	<p class="paratype21">“tuvañca eko bhariyā ca te piyā, samuggapakkhittanikiṇṇamantare. </p>
	<p class="paratype22">sā rakkhitā kucchigatāva te sadā, vāyussaputtena sahā tahiṃ ratā”ti.</p>
	<p class="paratype03">tattha <b>tuvañca eko</b>ti paṭhamaṃ tāva tvaṃ eko jano. <b>pakkhittanikiṇṇamantare</b>ti pakkhittānikiṇṇāntare taṃ tattha bhariyaṃ rakkhitukāmena sadā tayā samugge pakkhittā saddhiṃ samuggena nikiṇṇā antare, antokucchiyaṃ ṭhapitāti attho. <b>vāyussaputtena sahā</b>ti evaṃnāmakena vijjādharena saddhiṃ. <b>tahiṃ ratā</b>ti tattha tava antokucchiyaññeva kilesaratiyā ratā. so dāni tvaṃ mātugāmaṃ “ekaṃ purisanissitaṃ karissāmī”ti kucchināpi pariharanto tassā jāraṃ ukkhipitvā carasīti.</p>
	<p class="paratype03">taṃ sutvā dānavo “vijjādharā nāma bahumāyā honti, sacassa khaggo hatthagato bhavissati, kucchiṃ me phāletvāpi palāyissatī”ti bhītatasito hutvā khippaṃ karaṇḍakaṃ uggilitvā purato ṭhapesi. satthā abhisambuddho hutvā taṃ pavattiṃ pakāsento catutthaṃ gāthamāha — </p>
	<p class="paratype40">90<b>.</b> </p>
	<p class="paratype21">“saṃviggarūpo isinā viyākato, so dānavo tattha samuggamuggili. </p>
	<p class="paratype22">addakkhi bhariyaṃ sucimāladhāriniṃ, vāyussaputtena sahā tahiṃ ratan”ti.</p>
	<p class="paratype03">tattha <b>addakkhī</b>ti so karaṇḍakaṃ vivaritvā addasa.</p>
	<p class="paratype03">karaṇḍake pana vivaṭamatteyeva vijjādharo vijjaṃ jappitvā khaggaṃ gahetvā ākāsaṃ pakkhandi. taṃ disvā dānavo mahāsattassa tussitvā thutipubbaṅgamā sesagāthā abhāsi — </p>
	<p class="paratype40">91<b>.</b> </p>
	<p class="paratype21">“sudiṭṭharūpamuggatapānuvattinā, hīnā narā ye pamadāvasaṃ gatā. </p>
	<p class="paratype22">yathā have pāṇarivettha rakkhitā, duṭṭhā mayī aññamabhippamodayi. </p>
	<p class="paratype40">92<b>.</b> </p>
	<p class="paratype21">“divā ca ratto ca mayā upaṭṭhitā, tapassinā jotirivā vane vasaṃ. </p>
	<p class="paratype22">sā dhammamukkamma adhammamācari, akiriyarūpo pamadāhi santhavo. </p>
	<p class="paratype40">93<b>.</b> </p>
	<p class="paratype21">“sarīramajjhamhi ṭhitāti maññahaṃ, mayhaṃ ayanti asatiṃ asaññataṃ. </p>
	<p class="paratype22">sā dhammamukkamma adhammamācari, akiriyarūpo pamadāhi santhavo. </p>
	<p class="paratype40">94<b>.</b> </p>
	<p class="paratype21">“surakkhitaṃ meti kathaṃ nu vissase, anekacittāsu na hatthi rakkhaṇā. </p>
	<p class="paratype22">etā hi pātālapapātasannibhā, etthappamatto byasanaṃ nigacchati. </p>
	<p class="paratype40">95<b>.</b> </p>
	<p class="paratype21">“tasmā hi te sukhino vītasokā, ye mātugāmehi caranti nissaṭā. </p>
	<p class="paratype22">etaṃ sivaṃ uttamamābhipatthayaṃ, na mātugāmehi kareyya santhavan”ti.</p>
	<p class="paratype03">tattha <b>sudiṭṭharūpamuggatapānuvattinā</b>ti bhante, isi uggatapānuvattinā tayā sudiṭṭharūpaṃ idaṃ kāraṇaṃ. <b>hīnā</b>ti nīcā. <b>yathā have pāṇarivettha rakkhitā</b>ti ayaṃ mayā attano pāṇā viya ettha antokucchiyaṃ pariharantena rakkhitā. <b>duṭṭhā mayī</b>ti idāni mayi mittadubbhikammaṃ katvā duṭṭhā aññaṃ purisaṃ abhippamodati. <b>jotirivā vane vasa</b>nti vane vasantena tapassinā aggi viya mayā upaṭṭhitā paricaritā. <b>sā dhammamukkammā</b>ti sā esā dhammaṃ okkamitvā atikkamitvā. <b>akiriyarūpo</b>ti akattabbarūpo. <b>sarīramajjhamhi ṭhitāti maññahaṃ, mayhaṃ ayanti asatiṃ asaññata</b>nti imaṃ asatiṃ asappurisadhammasamannāgataṃ asaññataṃ dussīlaṃ “mayhaṃ sarīramajjhamhi ṭhitā”ti ca “mayhaṃ ayan”ti ca maññāmi. </p>
	<p class="paratype01"><b>surakkhitaṃ meti kathaṃ nu vissase</b>ti ayaṃ mayā surakkhitāti kathaṃ paṇḍito vissāseyya, yatra hi nāma mādisopi antokucchiyaṃ rakkhanto rakkhituṃ nāsakkhi. <b>pātālapapātasannibhā</b>ti lokassādena duppūraṇīyattā mahāsamudde pātālasaṅkhātena papātena sadisā. <b>etthappamatto</b>ti etāsu evarūpāsu nigguṇāsu pamatto puriso mahābyasanaṃ pāpuṇāti. <b>tasmā hī</b>ti yasmā mātugāmavasaṃ gatā mahāvināsaṃ pāpuṇanti, tasmā ye mātugāmehi nissaṭā hutvā caranti, te sukhino. <b>etaṃ siva</b>nti yadetaṃ mātugāmato nissaṭānaṃ visaṃsaṭṭhānaṃ caraṇaṃ, etaṃ jhānasukhameva sivaṃ khemaṃ uttamaṃ abhipatthetabbaṃ, etaṃ patthayamāno mātugāmehi saddhiṃ santhavaṃ na kareyyāti.</p>
	<p class="paratype03">evañca pana vatvā dānavo mahāsattassa pādesu nipatitvā “bhante, tumhe nissāya mayā jīvitaṃ laddhaṃ, ahaṃ imāya pāpadhammāya vijjādharena mārāpito”ti mahāsattaṃ abhitthavi. sopissa dhammaṃ desetvā “imissā mā kiñci pāpaṃ akāsi, sīlāni gaṇhāhī”ti taṃ pañcasu sīlesu patiṭṭhāpesi. dānavo “ahaṃ kucchinā pariharantopi taṃ rakkhituṃ na sakkomi, añño ko rakkhissatī”ti taṃ uyyojetvā attano araññameva agamāsi. </p>
	<p class="paratype01">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. tadā dibbacakkhukatāpaso ahameva ahosinti. </p>
	<p class="paratype06">samuggajātakavaṇṇanā dasamā. </p> 
</body>
</html>