<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [98] 8. kūṭavāṇijajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>10. littavaggo</h4>
	<h5>[98] 8. kūṭavāṇijajātakavaṇṇanā</h5>
	<p class="paratype01"><b>sādhu</b> <b>kho paṇḍito nāmā</b>ti idaṃ satthā jetavane viharanto ekaṃ kūṭavāṇijaṃ ārabbha kathesi. sāvatthiyañhi dve janā ekato vaṇijjaṃ karontā bhaṇḍaṃ sakaṭenādāya janapadaṃ gantvā laddhalābhā paccāgamiṃsu. tesu kūṭavāṇijo cintesi “ayaṃ bahū divase dubbhojanena dukkhaseyyāya kilanto, idāni attano ghare nānaggarasehi yāvadatthaṃ subhojanaṃ bhuñjitvā ajīrakena marissati. athāhaṃ imaṃ bhaṇḍaṃ tayo koṭṭhāse katvā ekaṃ tassa dārakānaṃ dassāmi, dve koṭṭhāse attanā gahessāmī”ti. so “ajja bhājessāma, sve bhājessāmā”ti bhaṇḍaṃ bhājetuṃ na icchi. atha naṃ paṇḍitavāṇijo akāmakaṃ nippīḷetvā bhājāpetvā vihāraṃ gantvā satthāraṃ vanditvā katapaṭisanthāro “atipapañco te kato, idhāgantvāpi cirena buddhupaṭṭhānaṃ āgatosī”ti vutte taṃ pavattiṃ bhagavato ārocesi. satthā “na kho so, upāsaka, idāneva kūṭavāṇijo, pubbepi kūṭavāṇijoyeva. idāni pana taṃ vañcetukāmo jāto, pubbe paṇḍitepi vañcetuṃ ussahī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto bārāṇasiyaṃ vāṇijakule nibbatti, nāmaggahaṇadivase cassa “paṇḍito”ti nāmaṃ akaṃsu. so vayappatto aññena vāṇijena saddhiṃ ekato hutvā vaṇijjaṃ karoti, tassa “atipaṇḍito”ti nāmaṃ ahosi. te bārāṇasito pañcahi sakaṭasatehi bhaṇḍaṃ ādāya janapadaṃ gantvā vaṇijjaṃ katvā laddhalābhā puna bārāṇasiṃ āgamiṃsu. atha nesaṃ bhaṇḍabhājanakāle atipaṇḍito āha “mayā dve koṭṭhāsā laddhabbā”ti. “kiṃkāraṇā”ti? “tvaṃ paṇḍito, ahaṃ atipaṇḍito. paṇḍito ekaṃ laddhuṃ arahati, atipaṇḍito dve”ti. “nanu amhākaṃ dvinnaṃ bhaṇḍamūlakampi goṇādayopi samasamāyeva, tvaṃ kasmā dve koṭṭhāse laddhuṃ arahasī”ti. “atipaṇḍitabhāvenā”ti. evaṃ te kathaṃ vaḍḍhetvā kalahaṃ akaṃsu.</p>
	<p class="paratype03">tato atipaṇḍito “attheko upāyo”ti cintetvā attano pitaraṃ ekasmiṃ susirarukkhe pavesetvā “tvaṃ amhesu āgatesu ‘atipaṇḍito dve koṭṭhāse laddhuṃ arahatī’ti vadeyyāsī”ti vatvā bodhisattaṃ upasaṅkamitvā “samma, mayhaṃ dvinnaṃ koṭṭhāsānaṃ yuttabhāvaṃ vā ayuttabhāvaṃ vā esā rukkhadevatā jānāti, ehi, taṃ pucchissāmā”ti taṃ tattha netvā “ayye rukkhadevate, amhākaṃ aṭṭaṃ pacchindā”ti āha. athassa pitā saraṃ parivattetvā “tena hi kathethā”ti āha. “ayye, ayaṃ paṇḍito, ahaṃ atipaṇḍito. amhehi ekato vohāro kato, tattha kena kiṃ laddhabbanti. paṇḍitena eko koṭṭhāso, atipaṇḍitena pana dve koṭṭhāsā laddhabbā”ti. bodhisatto evaṃ vinicchitaṃ aṭṭaṃ sutvā “idāni devatābhāvaṃ vā adevatābhāvaṃ vā jānissāmī”ti palālaṃ āharitvā susiraṃ pūretvā aggiṃ adāsi, atipaṇḍitassa pitā jālāya phuṭṭhakāle aḍḍhajjhāmena sarīrena upari āruyha sākhaṃ gahetvā olambanto bhūmiyaṃ patitvā imaṃ gāthamāha — </p>
	<p class="paratype40">98<b>.</b> </p>
	<p class="paratype21">“sādhu kho paṇḍito nāma, na tveva atipaṇḍito. </p>
	<p class="paratype22">atipaṇḍitena puttena, manamhi upakūḷito”ti.</p>
	<p class="paratype03">tattha <b>sādhu kho paṇḍito nāmā</b>ti imasmiṃ loke paṇḍiccena samannāgato kāraṇākāraṇaññū puggalo sādhu sobhano. <b>atipaṇḍito</b>ti nāmamattena atipaṇḍito kūṭapuriso na tveva varaṃ. <b>manamhi upakūḷito</b>ti thokenamhi jhāmo, aḍḍhajjhāmakova muttoti attho. te ubhopi majjhe bhinditvā samaññeva koṭṭhāsaṃ gaṇhitvā yathākammaṃ gatā.</p>
	<p class="paratype03">satthā “pubbepi esa kūṭavāṇijoyevā”ti imaṃ atītaṃ āharitvā jātakaṃ samodhānesi — “tadā kūṭavāṇijo paccuppannepi kūṭavāṇijoyeva, paṇḍitavāṇijo pana ahameva ahosin”ti. </p>
	<p class="paratype06">kūṭavāṇijajātakavaṇṇanā aṭṭhamā. </p> 
</body>
</html>