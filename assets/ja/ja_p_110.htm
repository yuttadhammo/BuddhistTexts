<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [104] 4. mittavindakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>11. parosatavaggo</h4>
	<h5>[104] 4. mittavindakajātakavaṇṇanā</h5>
	<p class="paratype03"><b>catubbhi aṭṭhajjhagamā</b>ti idaṃ satthā jetavane viharanto ekaṃ dubbacabhikkhuṃ ārabbha kathesi. vatthu heṭṭhā mittavindakajātake vuttanayena vitthāretabbaṃ. idaṃ pana jātakaṃ kassapabuddhakālikaṃ. tasmiñhi kāle uracakkaṃ ukkhipitvā niraye paccamāno eko nerayikasatto “bhante, kiṃ nu kho pāpakammaṃ akāsin”ti bodhisattaṃ pucchi. bodhisatto “tayā idañcidañca pāpakammaṃ katan”ti vatvā imaṃ gāthamāha — </p>
	<p class="paratype40">104<b>.</b> </p>
	<p class="paratype21">“catubbhi aṭṭhajjhagamā, aṭṭhāhipi ca soḷasa. </p>
	<p class="paratype27">soḷasāhi ca bāttiṃsa, atricchaṃ cakkamāsado. </p>
	<p class="paratype22">icchāhatassa posassa, cakkaṃ bhamati matthake”ti. </p>
	<p class="paratype01">tattha <b>catubbhi aṭṭhajjhagamā</b>ti samuddantare catasso vimānapetiyo labhitvā tāhi asantuṭṭho atricchatāya parato gantvā aparā aṭṭha adhigatosīti attho. sesapadadvayepi eseva nayo. <b>atricchaṃ cakkamāsado</b>ti evaṃ sakalābhena asantuṭṭho atra atra icchanto parato parato lābhaṃ patthento idāni cakkamāsado idaṃ uracakkaṃ pattosi. tassa te evaṃ <b>icchāhatassa posassa</b> taṇhāya hatassa upahatassa tava <b>cakkaṃ bhamati matthake</b>. pāsāṇacakkaṃ, ayacakkanti imesu dvīsu khuradhāraṃ ayacakkaṃ tassa matthake punappunaṃ patanavasena bhamantaṃ disvā evamāha. vatvā ca pana attano devalokameva gato. sopi nerayikasatto attano pāpe khīṇe yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā mittavindako dubbacabhikkhu ahosi, devaputto pana ahameva ahosin”ti. </p>
	<p class="paratype06">mittavindakajātakavaṇṇanā catutthā. </p> 
</body>
</html>