<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [13] 3. kaṇḍijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>2. sīlavaggo</h4>
	<h5>[13] 3. kaṇḍijātakavaṇṇanā</h5>
	<p class="paratype03"><b>dhiratthu</b> <b>kaṇḍinaṃ salla</b>nti idaṃ satthā jetavane viharanto purāṇadutiyikāpalobhanaṃ ārabbha kathesi. taṃ aṭṭhakanipāte indriyajātake āvibhavissati. bhagavā pana taṃ bhikkhuṃ etadavoca “bhikkhu, pubbepi tvaṃ etaṃ mātugāmaṃ nissāya jīvitakkhayaṃ patvā vītaccitesu aṅgāresu pakko”ti. bhikkhū tassatthassāvibhāvatthāya bhagavantaṃ yāciṃsu, bhagavā bhavantarena paṭicchannakāraṇaṃ pākaṭaṃ akāsi. ito paraṃ pana bhikkhūnaṃ yācanaṃ bhavantarapaṭicchannatañca avatvā “atītaṃ āharī”ti ettakameva vakkhāma, ettake vuttepi yācanañca valāhakagabbhato candanīharaṇūpamāya bhavantarapaṭicchannakāraṇabhāvo cāti sabbametaṃ heṭṭhā vuttanayeneva yojetvā veditabbaṃ.</p>
	<p class="paratype03">atīte magadharaṭṭhe rājagahe magadharājā rajjaṃ kāresi. magadhavāsikānaṃ sassasamaye migānaṃ mahāparipantho hoti. te araññe pabbatapādaṃ pavisanti. tattha eko araññavāsī pabbateyyamigo ekāya gāmantavāsiniyā migapotikāya saddhiṃ santhavaṃ katvā tesaṃ migānaṃ pabbatapādato oruyha puna gāmantaṃ otaraṇakāle migapotikāya paṭibaddhacittattā tehi saddhiṃyeva otari. atha naṃ sā āha — “tvaṃ khosi, ayya, pabbateyyo bālamigo, gāmanto ca nāma sāsaṅko sappaṭibhayo, mā amhehi saddhiṃ otarī”ti. so tassā paṭibaddhacittattā anivattitvā saddhiṃyeva agamāsi. magadhavāsino “idāni migānaṃ pabbatapādā otaraṇakālo”ti ñatvā magge paṭicchannakoṭṭhakesu tiṭṭhanti. tesampi dvinnaṃ āgamanamagge eko luddako paṭicchannakoṭṭhake ṭhito hoti. migapotikā manussagandhaṃ ghāyitvā “eko luddako ṭhito bhavissatī”ti taṃ bālamigaṃ purato katvā sayaṃ pacchato ahosi. luddako ekeneva sarappahārena migaṃ tattheva pāteti. migapotikā tassa viddhabhāvaṃ ñatvā uppatitvā vātagatiyāva palāyi. luddako koṭṭhakato nikkhamitvā migaṃ okkantitvā aggiṃ katvā vītaccitesu aṅgāresu madhuramaṃsaṃ pacitvā khāditvā pānīyaṃ pivitvā avasesaṃ lohitabindūhi paggharantehi kājenādāya dārake tosento gharaṃ agamāsi.</p>
	<p class="paratype03">tadā bodhisatto tasmiṃ vanasaṇḍe rukkhadevatā hutvā nibbatto hoti. so taṃ kāraṇaṃ disvā “imassa bālamigassa maraṇaṃ neva mātaraṃ nissāya, na pitaraṃ nissāya, atha kho kāmaṃ nissāya. kāmanimittañhi sattā sugatiyaṃ hatthacchedādikaṃ, duggatiyañca pañcavidhabandhanādinānappakārakaṃ dukkhaṃ pāpuṇanti, paresaṃ maraṇadukkhuppādanampi nāma imasmiṃ loke garahitameva. yaṃ janapadaṃ mātugāmo vicāreti anusāsati, so itthipariṇāyako janapadopi garahitoyeva. ye sattā mātugāmassa vasaṃ gacchanti, tepi garahitāyevā”ti ekāya gāthāya tīṇi garahavatthūni dassetvā vanadevatāsu sādhukāraṃ datvā gandhapupphādīhi pūjayamānāsu madhurena sarena taṃ vanasaṇḍaṃ unnādento imāya gāthāya dhammaṃ desesi — </p>
	<p class="paratype40">13<b>.</b> </p>
	<p class="paratype21">“dhiratthu kaṇḍinaṃ sallaṃ, purisaṃ gāḷhavedhinaṃ. </p>
	<p class="paratype27">dhiratthu taṃ janapadaṃ, yatthitthī pariṇāyikā. </p>
	<p class="paratype22">te cāpi dhikkitā sattā, ye itthīnaṃ vasaṃ gatā”ti.</p>
	<p class="paratype03">tattha <b>dhiratthū</b>ti garahaṇatthe nipāto, svāyamidha uttāsubbegavasena garahaṇe daṭṭhabbo. uttasitubbiggo hi honto bodhisatto evamāha. kaṇḍamassa atthīti kaṇḍī, taṃ <b>kaṇḍinaṃ</b>. taṃ pana kaṇḍaṃ anupavisanaṭṭhena “sallan”ti vuccati, tasmā <b>kaṇḍinaṃ salla</b>nti ettha sallakaṇḍinanti attho. sallaṃ vā assatthītipi sallo, taṃ sallaṃ. mahantaṃ vaṇamukhaṃ katvā balavappahāraṃ dento gāḷhaṃ vijjhatīti gāḷhavedhī, taṃ <b>gāḷhavedhinaṃ</b>. nānappakārena kaṇḍena, kumudapattasaṇṭhānathalena ujukagamaneneva sallena ca samannāgataṃ gāḷhavedhinaṃ purisaṃ dhiratthūti ayamettha attho. <b>pariṇāyikā</b>ti issarā saṃvidhāyikā. <b>dhikkitā</b>ti garahitā. sesamettha uttānatthameva. ito paraṃ pana ettakampi avatvā yaṃ yaṃ anuttānaṃ, taṃ tadeva vaṇṇayissāma. evaṃ ekāya gāthāya tīṇi garahavatthūni dassetvā bodhisatto vanaṃ unnādetvā buddhalīlāya dhammaṃ desesi.</p>
	<p class="paratype03">satthā imaṃ dhammadesanaṃ āharitvā saccāni pakāsesi, saccapariyosāne ukkaṇṭhitabhikkhu sotāpattiphale patiṭṭhahi. satthā dve vatthūni kathetvā anusandhiṃ ghaṭetvā jātakaṃ samodhānesi. ito paraṃ pana “dve vatthūni kathetvā”ti idaṃ avatvā “anusandhiṃ ghaṭetvā”ti ettakameva vakkhāma, avuttampi pana heṭṭhā vuttanayeneva yojetvā gahetabbaṃ.</p>
	<p class="paratype03">tadā pabbateyyamigo ukkaṇṭhitabhikkhu ahosi, migapotikā purāṇadutiyikā, kāmesu dosaṃ dassetvā dhammadesakadevatā pana ahameva ahosinti. </p>
	<p class="paratype06">kaṇḍijātakavaṇṇanā tatiyā. </p> 
</body>
</html>