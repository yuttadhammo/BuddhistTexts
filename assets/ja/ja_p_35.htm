<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [29] 9. kaṇhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>3. kuruṅgavaggo</h4>
	<h5>[29] 9. kaṇhajātakavaṇṇanā</h5>
	<p class="paratype03"><b>yato yato garu dhura</b>nti idaṃ satthā jetavane viharanto yamakapāṭihāriyaṃ ārabbha kathesi. taṃ saddhiṃ devorohaṇena terasakanipāte <b>sarabhamigajātake</b> (jā. 1.13.134 ādayo) āvi bhavissati. sammāsambuddhe pana yamakapāṭihāriyaṃ katvā devaloke temāsaṃ vasitvā mahāpavāraṇāya saṅkassanagaradvāre oruyha mahantena parivārena jetavanaṃ paviṭṭhe bhikkhū dhammasabhāyaṃ sannipatitvā “āvuso, tathāgato nāma asamadhuro, tathāgatena vuḷhadhuraṃ añño vahituṃ samattho nāma natthi, cha satthāro ‘mayameva pāṭihāriyaṃ karissāma, mayameva pāṭihāriyaṃ karissāmā’ti vatvā ekampi pāṭihāriyaṃ na akaṃsu, aho satthā asamadhuro”ti satthu guṇakathaṃ kathentā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchi. “mayaṃ, bhante, na aññāya kathāya, evarūpāya nāma tumhākameva guṇakathāyā”ti. satthā “bhikkhave, idāni mayā vuḷhadhuraṃ ko vahissati, pubbe tiracchānayoniyaṃ nibbattopi ahaṃ attanā samadhuraṃ kañci nālatthan”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto goyoniyaṃ paṭisandhiṃ gaṇhi. atha naṃ sāmikā taruṇavacchakakāleyeva ekissā mahallikāya ghare vasitvā tassā nivāsavetanato paricchinditvā adaṃsu. sā taṃ yāgubhattādīhi paṭijaggamānā puttaṭṭhāne ṭhapetvā vaḍḍhesi. so “ayyikākāḷako” tveva nāmaṃ paññāyittha. vayappatto ca añjanavaṇṇo hutvā gāmagoṇehi saddhiṃ carati, sīlācārasampanno ahosi. gāmadārakā siṅgesupi kaṇṇesupi galepi gahetvā olambanti, naṅguṭṭhepi gahetvā kīḷanti, piṭṭhiyampi nisīdanti. so ekadivasaṃ cintesi “mayhaṃ mātā duggatā, maṃ puttaṭṭhāne ṭhapetvā dukkhena posesi, yaṃnūnāhaṃ bhatiṃ katvā imaṃ duggatabhāvato moceyyan”ti. so tato paṭṭhāya bhatiṃ upadhārento carati.</p>
	<p class="paratype03">athekadivasaṃ eko satthavāhaputto pañcahi sakaṭasatehi visamatitthaṃ sampatto, tassa goṇā sakaṭāni uttāretuṃ na sakkonti, pañcasu sakaṭasatesu goṇā yugaparamparāya yojitā ekampi sakaṭaṃ uttāretuṃ nāsakkhiṃsu. bodhisattopi gāmagoṇehi saddhiṃ tattha samīpe carati. satthavāhaputtopi gosuttavittako, so “atthi nu kho etesaṃ gunnaṃ antare imāni sakaṭāni uttāretuṃ samattho usabhājānīyo”ti upadhārayamāno bodhisattaṃ disvā “ayaṃ ājānīyo sakkhissati mayhaṃ sakaṭāni uttāretuṃ, ko nu kho assa sāmiko”ti gopālake pucchi “ko nu kho bho imassa sāmiko, ahaṃ imaṃ sakaṭe yojetvā sakaṭesu uttāritesu vetanaṃ dassāmī”ti. te āhaṃsu “gahetvā naṃ yojetha, natthi imassa imasmiṃ ṭhāne sāmiko”ti. so naṃ nāsāya rajjukena bandhitvā ākaḍḍhento cāletumpi nāsakkhi. bodhisatto kira “bhatiyā kathitāya gamissāmī”ti na agamāsi. satthavāhaputto tassādhippāyaṃ ñatvā “sāmi, tayā pañcasu sakaṭasatesu uttāritesu ekekassa sakaṭassa dve dve kahāpaṇe bhatiṃ katvā sahassaṃ dassāmī”ti āha. tadā bodhisatto sayameva agamāsi. atha naṃ purisā purimasakaṭesu yojesuṃ. atha naṃ ekavegeneva ukkhipitvā thale patiṭṭhāpesi. etenupāyena sabbasakaṭāni uttāresi.</p>
	<p class="paratype03">satthavāhaputto ekekassa sakaṭassa ekekaṃ katvā pañcasatāni bhaṇḍikaṃ katvā tassa gale bandhi. so “ayaṃ mayhaṃ yathāparicchinnaṃ bhatiṃ na deti, na dānissa gantuṃ dassāmī”ti gantvā sabbapurimasakaṭassa purato maggaṃ nivāretvā aṭṭhāsi. apanetuṃ vāyamantāpi naṃ apanetuṃ nāsakkhiṃsu. satthavāhaputto “jānāti maññe esa attano bhatiyā ūnabhāvan”ti ekekasmiṃ sakaṭe dve dve katvā sahassabhaṇḍikaṃ bandhitvā “ayaṃ te sakaṭuttaraṇabhatī”ti gīvāyaṃ laggesi. so sahassabhaṇḍikaṃ ādāya mātu santikaṃ agamāsi. gāmadārakā “kiṃ nāmetaṃ ayyikākāḷakassa gale”ti bodhisattassa santikaṃ āgacchanti. so te anubandhitvā dūratova palāpento mātu santikaṃ gato. pañcannaṃ pana sakaṭasatānaṃ uttāritattā rattehi akkhīhi kilantarūpo paññāyittha. ayyikā tassa gīvāya sahassatthavikaṃ disvā “tāta, ayaṃ te kahaṃ laddhā”ti gopālakadārake pucchitvā tamatthaṃ sutvā “tāta, kiṃ ahaṃ tayā laddhabhatiyā jīvitukāmā, kiṃkāraṇā evarūpaṃ dukkhaṃ anubhosī”ti vatvā bodhisattaṃ uṇhodakena nhāpetvā sakalasarīraṃ telena makkhetvā pānīyaṃ pāyetvā sappāyaṃ bhojanaṃ bhojetvā jīvitapariyosāne saddhiṃ bodhisattena yathākammaṃ gatā.</p>
	<p class="paratype03">satthā “na, bhikkhave, tathāgato idāneva asamadhuro, pubbepi asamadhuroyevā”ti vatvā imaṃ dhammadesanaṃ āharitvā anusandhiṃ ghaṭetvā abhisambuddho hutvā imaṃ gāthamāha — </p>
	<p class="paratype40">29<b>.</b> </p>
	<p class="paratype21">“yato yato garu dhuraṃ, yato gambhīravattanī. </p>
	<p class="paratype22">tadāssu kaṇhaṃ yuñjanti, svāssu taṃ vahate dhuran”ti.</p>
	<p class="paratype03">tattha <b>yato yato garu dhura</b>nti yasmiṃ yasmiṃ ṭhāne dhuraṃ garu bhāriyaṃ hoti, aññe balibaddā ukkhipituṃ na sakkonti. <b>yato gambhīravattanī</b>ti vattanti etthāti vattanī, maggassetaṃ nāmaṃ, yasmiṃ ṭhāne udakacikkhallamahantatāya vā visamacchinnataṭabhāvena vā maggo gambhīro hotīti attho. <b>tadāssu kaṇhaṃ yuñjantī</b>ti ettha <b>assū</b>ti nipātamattaṃ, tadā kaṇhaṃ yuñjantīti attho. yadā dhurañca garu hoti maggo ca gambhīro, tadā aññe balibadde apanetvā kaṇhameva yojentīti vuttaṃ hoti. <b>svāssu taṃ vahate dhura</b>nti etthāpi <b>assū</b>ti nipātamattameva, so taṃ dhuraṃ vahatīti attho.</p>
	<p class="paratype03">evaṃ bhagavā “tadā, bhikkhave, kaṇhova taṃ dhuraṃ vahatī”ti dassetvā anusandhiṃ ghaṭetvā jātakaṃ samodhānesi — “tadā mahallikā uppalavaṇṇā ahosi, ayyikākāḷako pana ahameva ahosin”ti. </p>
	<p class="paratype06">kaṇhajātakavaṇṇanā navamā. </p> 
</body>
</html>