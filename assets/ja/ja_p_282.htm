<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [276] 6. kurudhammajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>3. udapānavaggo</h4>
	<h5>[276] 6. kurudhammajātakavaṇṇanā</h5>
	<p class="paratype03"><b>tava saddhañca sīlañcā</b>ti idaṃ satthā jetavane viharanto ekaṃ haṃsaghātakabhikkhuṃ ārabbha kathesi. sāvatthivāsino dve sahāyakā bhikkhū pabbajitvā laddhūpasampadā yebhuyyena ekato vicaranti. te ekadivasaṃ aciravatiṃ gantvā nhatvā vālukapuline ātapaṃ tappamānā sāraṇīyakathaṃ kathentā aṭṭhaṃsu, tasmiṃ khaṇe dve haṃsā ākāsena gacchanti. atheko daharabhikkhu sakkharaṃ gahetvā “ekassa haṃsapotakassa akkhiṃ paharissāmī”ti āha, itaro “na sakkhissasī”ti āha. “tiṭṭhatu imasmiṃ passe akkhi, parapasse akkhiṃ paharissāmī”ti. “idampi na sakkhissasiyevā”ti. “tena hi upadhārehī”ti tiyaṃsaṃ sakkharaṃ gahetvā haṃsassa pacchābhāge khipi. haṃso sakkharasaddaṃ sutvā nivattitvā olokesi, atha naṃ itaro vaṭṭasakkharaṃ gahetvā parapasse akkhimhi paharitvā orimakkhinā nikkhamāpesi. haṃso viravanto parivattitvā tesaṃ pādamūleyeva pati. tattha tattha ṭhitā bhikkhū disvā āgantvā “āvuso, evarūpe niyyānikasāsane pabbajitvā ananucchavikaṃ vo kataṃ pāṇātipātaṃ karontehī”ti vatvā te ādāya tathāgatassa dassesuṃ. satthā “saccaṃ, kira tayā bhikkhu pāṇātipāto kato”ti pucchitvā “saccaṃ, bhante”ti vutte “bhikkhu, kasmā evarūpe niyyānikasāsane pabbajitvā evamakāsi, porāṇakapaṇḍitā anuppanne buddhe agāramajjhe saṃkiliṭṭhavāsaṃ vasamānā appamattakesupi ṭhānesu kukkuccaṃ kariṃsu, tvaṃ pana evarūpe niyyānikasāsane pabbajitvā kukkuccamattampi na akāsi, nanu nāma bhikkhunā kāyavācācittehi saññatena bhavitabban”ti vatvā atītaṃ āhari.</p>
	<p class="paratype03">atīte kururaṭṭhe indapatthanagare dhanañcaye korabye rajjaṃ kārente bodhisatto tassa aggamahesiyā kucchimhi paṭisandhiṃ gahetvā anupubbena viññutaṃ patto takkasilāyaṃ sabbasippāni uggaṇhitvā pitarā oparajje patiṭṭhāpito aparabhāge pitu accayena rajjaṃ patvā dasa rājadhamme akopento kurudhamme vattittha. kurudhammo nāma pañca sīlāni, tāni bodhisatto parisuddhāni katvā rakkhi. yathā ca bodhisatto, evamassa mātā aggamahesī kaniṭṭhabhātā uparājā purohito brāhmaṇo rajjugāhako amacco sārathi seṭṭhi doṇamāpako mahāmatto dovāriko nagarasobhinī vaṇṇadāsīti evamete. </p>
	<p class="paratype21">“rājā mātā mahesī ca, uparājā purohito. </p>
	<p class="paratype27">rajjuko sārathi seṭṭhi, doṇo dovāriko tathā. </p>
	<p class="paratype22">gaṇikekādasa janā, kurudhamme patiṭṭhitā”ti.</p>
	<p class="paratype03">iti ime sabbepi parisuddhāni katvā pañca sīlāni rakkhiṃsu. rājā catūsu nagaradvāresu ca nagaramajjhe ca nivesanadvāre cāti cha dānasālāyo kāretvā devasikaṃ chasatasahassaṃ dhanaṃ vissajjento sakalajambudīpaṃ unnaṅgalaṃ katvā dānaṃ adāsi, tassa pana dānajjhāsayatā dānābhiratatā sakalajambudīpaṃ ajjhotthari. tasmiṃ kāle kāliṅgaraṭṭhe dantapuranagare kāliṅgarājā rajjaṃ kāresi. tassa raṭṭhe devo na vassi, tasmiṃ avassante sakalaraṭṭhe chātakaṃ jātaṃ, āhāravipattiyā ca manussānaṃ rogo udapādi, dubbuṭṭhibhayaṃ chātakabhayaṃ rogabhayanti tīṇi bhayāni uppajjiṃsu. manussā niggahaṇā dārake hatthesu gahetvā tattha tattha vicaranti.</p>
	<p class="paratype03">sakalaraṭṭhavāsino ekato hutvā dantapuraṃ gantvā rājadvāre ukkuṭṭhimakaṃsu. rājā vātapānaṃ nissāya ṭhito taṃ saddaṃ sutvā “kiṃ kāraṇā ete viravantī”ti pucchi. “mahārāja, sakalaraṭṭhe tīṇi bhayāni uppannāni, devo na vassati, sassāni na vipannāni, chātakaṃ jātaṃ. manussā dubbhojanā rogābhibhūtā niggahaṇā putte hatthesu gahetvā vicaranti, devaṃ vassāpehi mahārājā”ti. “porāṇakarājāno deve avassante kiṃ karontī”ti? “porāṇakarājāno, mahārāja, deve avassante dānaṃ datvā uposathaṃ adhiṭṭhāya samādinnasīlā sirigabbhaṃ pavisitvā dabbasanthare sattāhaṃ nipajjanti, tadā devo vassatī”ti. rājā “sādhū”ti sampaṭicchitvā tathā akāsi. evaṃ santepi devo na vassi.</p>
	<p class="paratype03">rājā amacce pucchi — “ahaṃ kattabbakiccaṃ akāsiṃ, devo na vassati, kinti karomā”ti? “mahārāja, indapatthanagare dhanañcayassa korabyarañño añjanavaṇṇo nāma maṅgalahatthī atthi, taṃ ānessāma, evaṃ sante devo vassatī”ti. “so rājā balavāhanasampanno duppasaho, kathamassa hatthiṃ ānessāmā”ti? “mahārāja, tena saddhiṃ yuddhakiccaṃ natthi, dānajjhāsayo rājā dānābhirato yācito samāno alaṅkatasīsampi chinditvā pasādasampannāni akkhīnipi uppāṭetvā sakalarajjampi niyyādetvā dadeyya, hatthimhi vattabbameva natthi, avassaṃ yācito dassatī”ti. “ke pana taṃ yācituṃ samatthā”ti? “brāhmaṇā, mahārājā”ti. rājā brāhmaṇagāmato aṭṭha brāhmaṇe pakkosāpetvā sakkārasammānaṃ katvā hatthiṃ yācanatthāya pesesi. te paribbayaṃ ādāya addhikavesaṃ gahetvā sabbattha ekarattivāsena turitagamanaṃ gantvā katipāhaṃ nagaradvāre dānasālāsu bhuñjitvā sarīraṃ santappetvā “kadā rājā dānaggaṃ āgacchissatī”ti pucchiṃsu. manussā “pakkhassa tayo divase cātuddase pannarase aṭṭhamiyañca āgacchati, sve pana puṇṇamī, tasmā sve āgacchissatī”ti vadiṃsu.</p>
	<p class="paratype03">brāhmaṇā punadivase pātova gantvā pācīnadvāre aṭṭhaṃsu. bodhisatto pātova nhatvā gattānulitto sabbālaṅkārapaṭimaṇḍito alaṅkatahatthikkhandhavaragato mahantena parivārena pācīnadvārena dānasālaṃ gantvā otaritvā sattaṭṭhajanānaṃ sahatthā bhattaṃ datvā “imināva nīhārena dethā”ti vatvā hatthiṃ abhiruhitvā dakkhiṇadvāraṃ agamāsi. brāhmaṇā pācīnadvāre ārakkhassa balavatāya okāsaṃ alabhitvā dakkhiṇadvārameva gantvā rājānaṃ āgacchantaṃ olokayamānā dvārato nātidūre unnataṭṭhāne ṭhitā sampattaṃ rājānaṃ hatthe ukkhipitvā “jayatu bhavaṃ, mahārājā”ti jayāpesuṃ. rājā vajiraṅkusena vāraṇaṃ nivattetvā tesaṃ santikaṃ gantvā “bho brāhmaṇā, kiṃ icchathā”ti pucchi. brāhmaṇā bodhisattassa guṇaṃ vaṇṇentā paṭhamaṃ gāthamāhaṃsu — </p>
	<p class="paratype40">76<b>.</b> </p>
	<p class="paratype21">“tava saddhañca sīlañca, viditvāna janādhipa. </p>
	<p class="paratype22">vaṇṇaṃ añjanavaṇṇena, kāliṅgasmiṃ nimimhase”ti.</p>
	<p class="paratype03">tattha <b>saddha</b>nti kammaphalānaṃ saddahanavasena okappaniyasaddhaṃ. <b>sīla</b>nti saṃvarasīlaṃ avītikkamasīlaṃ. <b>vaṇṇa</b>nti tadā tasmiṃ dese suvaṇṇaṃ vuccati, desanāsīsameva cetaṃ. iminā pana padena sabbampi hiraññasuvaṇṇādidhanadhaññaṃ saṅgahitaṃ. <b>añjanavaṇṇenā</b>ti añjanapuñjasamānavaṇṇena iminā tava nāgena, <b>kāliṅgasmi</b>nti kāliṅgarañño santike. <b>nimimhase</b>ti vinimayavasena gaṇhimha, paribhogavasena vā udare pakkhipimhāti attho. <b>se</b>ti nipātamattaṃ. idaṃ vuttaṃ hoti — mayañhi, janādhipa, tava saddhañca sīlañca viditvāna “addhā no evaṃ saddhāsīlasampanno rājā yācito añjanavaṇṇaṃ nāgaṃ dassatī”ti iminā attano santakena viya añjanavaṇṇena kāliṅgarañño santike nāgaṃ vo āharissāmāti vatvā bahudhanadhaññaṃ nimimhase parivattayimha ceva udare ca pakkhipimha. evaṃ taṃ mayaṃ dhārayamānā idhāgatā. tattha kattabbaṃ devo jānātūti.</p>
	<p class="paratype03">aparo nayo — tava saddhañca sīlaguṇasaṅkhātaṃ vaṇṇañca sutvā “uḷāraguṇo rājā jīvitampi yācito dadeyya, pageva tiracchānagataṃ nāgan”ti evaṃ kāliṅgassa santike iminā añjanavaṇṇena tava vaṇṇaṃ nimimhase nimimha tulayimha, tenamhā idhāgatāti.</p>
	<p class="paratype03">taṃ sutvā bodhisatto “sace, vo brāhmaṇā, imaṃ nāgaṃ parivattetvā dhanaṃ khāditaṃ sukhāditaṃ mā cintayittha, yathālaṅkatameva vo nāgaṃ dassāmī”ti samassāsetvā itarā dve gāthā avoca — </p>
	<p class="paratype40">77<b>.</b> </p>
	<p class="paratype21">“annabhaccā cabhaccā ca, yodha uddissa gacchati. </p>
	<p class="paratype22">sabbe te appaṭikkhippā, pubbācariyavaco idaṃ. </p>
	<p class="paratype40">78<b>.</b> </p>
	<p class="paratype21">“dadāmi vo brāhmaṇā nāgametaṃ, rājārahaṃ rājabhoggaṃ yasassinaṃ. </p>
	<p class="paratype22">alaṅkataṃ hemajālābhichannaṃ, sasārathiṃ gacchatha yenakāman”ti.</p>
	<p class="paratype03">tattha <b>annabhaccā cabhaccā cā</b>ti purisaṃ upanissāya jīvamānā yāgubhattādinā annena bharitabbāti annabhaccā, itare tathā abharitabbattā abhaccā. sandhivasena panettha akāralopo veditabbo. ettāvatā attānaṃ upanissāya ca anupanissāya ca jīvamānavasena sabbepi sattā dve koṭṭhāse katvā dassitā honti. <b>yodha uddissa gacchatī</b>ti tesu sattesu idha jīvaloke yo satto yaṃ purisaṃ kāyacideva paccāsīsanāya uddissa gacchati. <b>sabbe te appaṭikkhippā</b>ti tathā uddissa gacchantā sacepi bahū honti, tathāpi tena purisena sabbe te appaṭikkhippā, “apetha, na vo dassāmī”ti evaṃ na paṭikkhipitabbāti attho. <b>pubbācariyavaco ida</b>nti pubbācariyā vuccanti mātāpitaro, idaṃ tesaṃ vacanaṃ. evamahaṃ mātāpitūhi sikkhāpitoti dīpeti.</p>
	<p class="paratype03"><b>dadāmi vo brāhmaṇā nāgameta</b>nti yasmā idaṃ amhākaṃ pubbācariyavaco, tasmāhaṃ brāhmaṇā tumhākaṃ imaṃ nāgaṃ dadāmi. <b>rājāraha</b>nti rañño anucchavikaṃ. <b>rājabhogga</b>nti rājaparibhogaṃ. <b>yasassina</b>nti parivārasampannaṃ, taṃ kira hatthiṃ nissāya hatthigopakahatthivejjādīni pañca kulasatāni jīvanti, tehi saddhiññeva vo dadāmīti attho. <b>alaṅkata</b>nti nānāvidhehi hatthialaṅkārehi alaṅkataṃ. <b>hemajālābhichanna</b>nti suvaṇṇajālena abhicchannaṃ. <b>sasārathi</b>nti yo panassa sārathi hatthigopako ācariyo, tena saddhiṃyeva dadāmi, tasmā sasārathi hutvā tumhe saparivāraṃ imaṃ nāgaṃ gahetvā yenakāmaṃ gacchathāti.</p>
	<p class="paratype03">evaṃ hatthikkhandhavaragatova mahāsatto vācāya datvā puna hatthikkhandhā oruyha “sace analaṅkataṭṭhānaṃ atthi, alaṅkaritvā dassāmī”ti vatvā tikkhattuṃ padakkhiṇaṃ karonto upadhāretvā analaṅkataṭṭhānaṃ adisvā tassa soṇḍaṃ brāhmaṇānaṃ hatthesu ṭhapetvā suvaṇṇabhiṅkārena pupphagandhavāsitaṃ udakaṃ pātetvā adāsi. brāhmaṇā saparivāraṃ nāgaṃ sampaṭicchitvā hatthipiṭṭhe nisinnā dantapuraṃ gantvā hatthiṃ rañño adaṃsu, hatthimhi āgatepi devo na vassateva. rājā “kiṃ nu kho kāraṇan”ti uttariṃ pucchanto “dhanañcayakorabyarājā kurudhammaṃ rakkhati, tenassa raṭṭhe anvaḍḍhamāsaṃ anudasāhaṃ devo vassati, rañño guṇānubhāvo cesa, imassa pana tiracchānagatassa guṇā hontāpi kittakā bhaveyyun”ti sutvā “tena hi yathālaṅkatameva saparivāraṃ hatthiṃ patinetvā rañño datvā yaṃ so kurudhammaṃ rakkhati, taṃ suvaṇṇapaṭṭe likhitvā ānethā”ti brāhmaṇe ca amacce ca pesesi. te gantvā rañño hatthiṃ niyyādetvā “deva, imasmiṃ hatthimhi gatepi amhākaṃ raṭṭhe devo na vassati, tumhe kira kurudhammaṃ nāma rakkhatha, amhākampi rājā taṃ rakkhitukāmo imasmiṃ suvaṇṇapaṭṭe likhitvā ānethā”ti pesesi. “detha no kurudhamman”ti. “tātā, saccāhaṃ etaṃ kurudhammaṃ rakkhāmi, idāni pana me tattha kukkuccaṃ atthi, na me so kurudhammo cittaṃ ārādheti, tasmā tumhākaṃ dātuṃ na sakkā”ti.</p>
	<p class="paratype03">kasmā pana taṃ sīlaṃ rājānaṃ na ārādhetīti? tadā kira rājūnaṃ tatiye tatiye saṃvacchare kattikamāse pavatto chaṇo nāma hoti, taṃ chaṇaṃ kīḷantā rājāno sabbālaṅkārapaṭimaṇḍitā devavesaṃ gahetvā cittarājassa nāma yakkhassa santike ṭhatvā catuddisā pupphapaṭimaṇḍite cittasare khipanti. ayampi rājā taṃ khaṇaṃ kīḷanto ekissā taḷākapāḷiyā cittarājassa yakkhassa santike ṭhatvā catuddisā cittasare khipitvā tesu sesadisāgate tayo sare disvā udakapiṭṭhe khittasaraṃ na addasa. rañño “kacci nu kho mayā khitto saro macchasarīre patito”ti kukkuccaṃ ahosi pāṇātipātakammena sīlabhedaṃ ārabbha, tasmā sīlaṃ na ārādheti. so evamāha — “tātā, mayhaṃ kurudhamme kukkuccaṃ atthi, mātā pana me surakkhitaṃ rakkhati, tassā santike gaṇhathā”ti. “mahārāja, tumhākaṃ ‘pāṇaṃ vadhissāmī’ti cetanā natthi, taṃ vinā pāṇātipāto nāma na hoti, detha no attanā rakkhitaṃ kurudhamman”ti. “tena hi likhathā”ti suvaṇṇapaṭṭe likhāpesi — “pāṇo na hantabbo, adinnaṃ nādātabbaṃ, kāmesu micchā na caritabbaṃ, musā na bhaṇitabbaṃ, majjaṃ na pātabban”ti likhāpetvā ca pana “evaṃ santepi neva maṃ ārādheti, mātu me santike gaṇhathā”ti āha.</p>
	<p class="paratype03">dūtā rājānaṃ vanditvā tassā santikaṃ gantvā “devi, tumhe kira kurudhammaṃ rakkhatha, taṃ no dethā”ti vadiṃsu. “tātā, saccāhaṃ kurudhammaṃ rakkhāmi, idāni pana me tattha kukkuccaṃ uppannaṃ, na me so kurudhammo ārādheti tena vo dātuṃ na sakkā”ti. tassā kira dve puttā jeṭṭho rājā, kaniṭṭho uparājā. atheko rājā bodhisattassa satasahassagghanakaṃ candanasāraṃ sahassagghanakaṃ kañcanamālaṃ pesesi. so “mātaraṃ pūjessāmī”ti taṃ sabbaṃ mātu pesesi. sā cintesi — “ahaṃ neva candanaṃ vilimpāmi, na mālaṃ dhāremi, suṇisānaṃ dassāmī”ti. athassā etadahosi — “jeṭṭhasuṇisā me issarā, aggamahesiṭṭhāne ṭhitā, tassā suvaṇṇamālaṃ dassāmi. kaniṭṭhasuṇisā pana duggatā, tassā candanasāraṃ dassāmī”ti. sā rañño deviyā suvaṇṇamālaṃ datvā uparājabhariyāya candanasāraṃ adāsi, datvā ca panassā “ahaṃ kurudhammaṃ rakkhāmi, etāsaṃ duggatāduggatabhāvo mayhaṃ appamāṇaṃ, jeṭṭhāpacāyikakammameva pana kātuṃ mayhaṃ anurūpaṃ, kacci nu kho me tassa akatattā sīlaṃ bhinnan”ti kukkuccaṃ ahosi, tasmā evamāha. atha naṃ dūtā “attano santakaṃ nāma yathāruciyā dīyati, tumhe ettakenapi kukkuccaṃ kurumānā kiṃ aññaṃ pāpaṃ karissatha, sīlaṃ nāma evarūpena na bhijjati, detha no kurudhamman”ti vatvā tassāpi santike gahetvā suvaṇṇapaṭṭe likhiṃsu.</p>
	<p class="paratype03">“tātā, evaṃ santepi neva maṃ ārādheti, suṇisā pana me suṭṭhu rakkhati, tassā santike gaṇhathā”ti vuttā ca pana aggamahesiṃ upasaṅkamitvā purimanayeneva kurudhammaṃ yāciṃsu. sāpi purimanayeneva vatvā “idāni maṃ sīlaṃ nārādheti, tena vo dātuṃ na sakkā”ti āha. sā kira ekadivasaṃ sīhapañjare ṭhitā rañño nagaraṃ padakkhiṇaṃ karontassa pacchato hatthipiṭṭhe nisinnaṃ uparājaṃ disvā lobhaṃ uppādetvā “sacāhaṃ iminā saddhiṃ santhavaṃ kareyyaṃ, bhātu accayena rajje patiṭṭhito maṃ esa saṅgaṇheyyā”ti cintesi. athassā “ahaṃ kurudhammaṃ rakkhamānā sasāmikā hutvā kilesavasena aññaṃ purisaṃ olokesiṃ, sīlena me bhinnena bhavitabban”ti kukkuccaṃ ahosi, tasmā evamāha. atha naṃ dūtā “aticāro nāma ayye cittuppādamattena na hoti, tumhe ettakenapi kukkuccaṃ kurumānā vītikkamaṃ kiṃkarissatha, na ettakena sīlaṃ bhijjati, detha no kurudhamman”ti vatvā tassāpi santike gahetvā suvaṇṇapaṭṭe likhiṃsu.</p>
	<p class="paratype03">“tātā, evaṃ santepi neva maṃ ārādheti, uparājā pana suṭṭhu rakkhati, tassa santike gaṇhathā”ti vuttā ca pana uparājānaṃ upasaṅkamitvā purimanayeneva kurudhammaṃ yāciṃsu. so pana sāyaṃ rājupaṭṭhānaṃ gacchanto ratheneva rājaṅgaṇaṃ patvā sace rañño santike bhuñjitvā tattheva sayitukāmo hoti, rasmiyo ca patodañca antodhure chaḍḍeti. tāya saññāya jano pakkamitvā punadivase pātova gantvā tassa nikkhamanaṃ olokentova tiṭṭhati. sārathipi rathaṃ gopayitvā punadivase pātova taṃ ādāya rājadvāre tiṭṭhati. sace taṅkhaṇaññeva nikkhantukāmo hoti, rasmiyo ca patodañca antoratheyeva ṭhapetvā rājupaṭṭhānaṃ gacchati. mahājano tāya saññāya “idāneva nikkhamissatī”ti rājadvāreyeva tiṭṭhati. so ekadivasaṃ evaṃ katvā rājanivesanaṃ pāvisi, paviṭṭhamattassayevassa devo pāvassi. rājā “devo vassatī”ti tassa nikkhantuṃ nādāsi, so tattheva bhuñjitvā sayi. mahājano “idāni nikkhamissatī”ti sabbarattiṃ temento aṭṭhāsi. uparājā dutiyadivase nikkhamitvā temetvā ṭhitaṃ mahājanaṃ disvā “ahaṃ kurudhammaṃ rakkhanto ettakaṃ janaṃ kilamesiṃ, sīlena me bhinnena bhavitabban”ti kukkuccaṃ ahosi, tena tesaṃ dūtānaṃ “saccāhaṃ kurudhammaṃ rakkhāmi, idāni pana me kukkuccaṃ atthi, tena vo na sakkā dātun”ti vatvā tamatthaṃ ārocesi. atha naṃ dūtā “tumhākaṃ, deva, ‘ete kilamantū’ti cittaṃ natthi, acetanakaṃ kammaṃ na hoti, ettakenapi kukkuccaṃ karontānaṃ kathaṃ tumhākaṃ vītikkamo bhavissatī”ti vatvā tassapi santike sīlaṃ gahetvā suvaṇṇapaṭṭe likhiṃsu.</p>
	<p class="paratype03">“evaṃ santepi neva maṃ ārādheti, purohito pana suṭṭhu rakkhati, tassa santike gaṇhathā”ti vuttā ca pana purohitaṃ upasaṅkamitvā yāciṃsu. sopi ekadivasaṃ rājupaṭṭhānaṃ gacchanto ekena raññā tassa rañño pesitaṃ taruṇaravivaṇṇaṃ rathaṃ antarāmagge disvā “kassāyaṃ ratho”ti pucchitvā “rañño ābhato”ti sutvā “ahaṃ mahallako, sace me rājā imaṃ rathaṃ dadeyya, sukhaṃ imaṃ āruyha vicareyyan”ti cintetvā rājupaṭṭhānaṃ gato. tassa jayāpetvā ṭhitakāle rañño rathaṃ dassesuṃ. rājā disvā “ati viya sundaro ayaṃ ratho, ācariyassa naṃ dethā”ti āha. purohito na icchi, punappunaṃ vuccamānopi na icchiyeva. kiṃkāraṇā? evaṃ kirassa ahosi — “ahaṃ kurudhammaṃ rakkhantova parasantake lobhaṃ akāsiṃ, bhinnena me sīlena bhavitabban”ti. so etamatthaṃ ācikkhitvā “tātā, kurudhamme me kukkuccaṃ atthi, na maṃ so dhammo ārādheti, tasmā na sakkā dātun”ti āha. atha naṃ dūtā “ayya, lobhuppādamattena na sīlaṃ bhijjati, tumhe ettakenapi kukkuccaṃ karontā kiṃ vītikkamaṃ karissathā”ti vatvā tassapi santike sīlaṃ gahetvā suvaṇṇapaṭṭe likhiṃsu.</p>
	<p class="paratype03">“evaṃ santepi neva maṃ ārādheti, rajjugāhako amacco pana suṭṭhu rakkhati, tassa santike gaṇhathā”ti vuttā ca pana tampi upasaṅkamitvā yāciṃsu. sopi ekadivasaṃ janapade khettaṃ minanto rajjuṃ daṇḍake bandhitvā ekaṃ koṭiṃ khettasāmikena gaṇhāpetvā ekaṃ attanā aggahesi, tena gahitarajjukoṭiyā baddhadaṇḍako ekassa kakkaṭakassa bilamajjhaṃ pāpuṇi. so cintesi — “sace daṇḍakaṃ bile otāressāmi, antobile kakkaṭako nassissati. sace pana parato karissāmi, rañño santakaṃ nassissati. sace orato karissāmi, kuṭumbikassa santakaṃ nassissati, kiṃ nu kho kātabban”ti? athassa etadahosi — “bile kakkaṭakena bhavitabbaṃ, sace bhaveyya, paññāyeyya, ettheva naṃ otāressāmī”ti bile daṇḍakaṃ otāresi, kakkaṭako “kirī”ti saddamakāsi. athassa etadahosi — “daṇḍako kakkaṭakapiṭṭhe otiṇṇo bhavissati, kakkaṭako mato bhavissati, ahañca kurudhammaṃ rakkhāmi, tena me sīlena bhinnena bhavitabban”ti . so etamatthaṃ ācikkhitvā “iminā me kāraṇena kurudhamme kukkuccaṃ atthi, tena vo na sakkā dātun”ti āha. atha naṃ dūtā “tumhākaṃ ‘kakkaṭako maratū’ti cittaṃ natthi, acetanakaṃ kammaṃ nāma na hoti. tumhe ettakenapi kukkuccaṃ karontā kiṃ vītikkamaṃ karissathā”ti vatvā tassapi santike sīlaṃ gahetvā suvaṇṇapaṭṭe likhiṃsu.</p>
	<p class="paratype03">“evaṃ santepi neva maṃ ārādheti, sārathi pana suṭṭhu rakkhati, tassa santike gaṇhathā”ti vuttā ca pana tampi upasaṅkamitvā yāciṃsu. so ekadivasaṃ rājānaṃ rathena uyyānaṃ nesi. rājā tattha divā kīḷitvā sāyaṃ nikkhamitvā rathaṃ abhiruhi, tassa nagaraṃ asampattasseva sūriyatthaṅgamanavelāya megho uṭṭhahi. sārathi rañño temanabhayena sindhavānaṃ patodasaññamadāsi. sindhavā javena pakkhandiṃsu. tato paṭṭhāya ca pana te uyyānaṃ gacchantāpi tato āgacchantāpi taṃ ṭhānaṃ patvā javena gacchanti āgacchanti. kiṃ kāraṇā? tesaṃ kira etadahosi — “imasmiṃ ṭhāne parissayena bhavitabbaṃ, tena no sārathi tadā patodasaññaṃ adāsī”ti. sārathissapi etadahosi — “rañño temane vā atemane vā mayhaṃ doso natthi, ahaṃ pana aṭṭhāne susikkhitasindhavānaṃ patodasaññaṃ adāsiṃ, tena ime idāni aparāparaṃ javantā kilamanti, ahañca kurudhammaṃ rakkhāmi, tena me bhinnena sīlena bhavitabban”ti. so etamatthaṃ ācikkhitvā “iminā kāraṇena kurudhamme kukkuccaṃ atthi, tena vo na sakkā dātun”ti āha. atha naṃ dūtā “tumhākaṃ ‘sindhavā kilamantū’ti cittaṃ natthi, acetanakaṃ kammaṃ nāma na hoti, ettakenapi ca tumhe kukkuccaṃ karontā kiṃ vītikkamaṃ karissathā”ti vatvā tassa santike sīlaṃ gahetvā suvaṇṇapaṭṭe likhiṃsu.</p>
	<p class="paratype03">“evaṃ santepi neva maṃ ārādheti, seṭṭhi pana suṭṭhu rakkhati, tassa santike gaṇhathā”ti vuttā ca pana tampi upasaṅkamitvā yāciṃsu. sopi ekadivasaṃ gabbhato nikkhantasālisīsaṃ attano sālikhettaṃ gantvā paccavekkhitvā nivattamāno “vīhimālaṃ bandhāpessāmī”ti ekaṃ sālisīsamuṭṭhiṃ gāhāpetvā thūṇāya bandhāpesi. athassa etadahosi — “imamhā kedārā mayā rañño bhāgo dātabbo, adinnabhāgatoyeva me kedārato sālisīsamuṭṭhi gāhāpito, ahañca kurudhammaṃ rakkhāmi, tena me bhinnena sīlena bhavitabban”ti. so etamatthaṃ ācikkhitvā “iminā me kāraṇena kurudhamme kukkuccaṃ atthi, tena vo na sakkā dātun”ti āha. atha naṃ dūtā “tumhākaṃ theyyacittaṃ natthi, tena vinā adinnādānaṃ nāma paññāpetuṃ na sakkā, ettakenapi kukkuccaṃ karontā tumhe parasantakaṃ nāma kiṃ gaṇhissathā”ti vatvā tassapi santike sīlaṃ gahetvā suvaṇṇapaṭṭe likhiṃsu.</p>
	<p class="paratype03">“evaṃ santepi neva maṃ ārādheti, doṇamāpako pana mahāmatto suṭṭhu rakkhati, tassa santike gaṇhathā”ti vuttā ca pana tampi upasaṅkamitvā yāciṃsu. so kira ekadivasaṃ koṭṭhāgāradvāre nisīditvā rājabhāge vīhiṃ mināpento amitavīhirāsito vīhiṃ gahetvā lakkhaṃ ṭhapesi, tasmiṃ khaṇe devo pāvassi. mahāmatto lakkhāni gaṇetvā “mitavīhī ettakā nāma hontī”ti vatvā lakkhavīhiṃ saṃkaḍḍhitvā mitarāsimhi pakkhipitvā vegena gantvā dvārakoṭṭhake ṭhatvā cintesi — “kiṃ nu kho mayā lakkhavīhī mitavīhirāsimhi pakkhittā, udāhu amitarāsimhī”ti. athassa etadahosi — “sace me mitavīhirāsimhi pakkhittā akāraṇeneva rañño santakaṃ vaḍḍhitaṃ, gahapatikānaṃ santakaṃ nāsitaṃ, ahañca kurudhammaṃ rakkhāmi, tena me bhinnena sīlena bhavitabban”ti. so etamatthaṃ ācikkhitvā “iminā me kāraṇena kurudhamme kukkuccaṃ atthi, tena vo na sakkā dātun”ti āha. atha naṃ dūtā “tumhākaṃ theyyacittaṃ natthi, tena vinā adinnādānaṃ nāma paññāpetuṃ na sakkā, ettakenapi kukkuccaṃ karontā kiṃ tumhe parassa santakaṃ gaṇhissathā”ti vatvā tassapi santike sīlaṃ gahetvā suvaṇṇapaṭṭe likhiṃsu.</p>
	<p class="paratype03">“evaṃ santepi neva maṃ ārādheti, dovāriko pana suṭṭhu rakkhati, tassa santike gaṇhathā”ti vuttā ca pana tampi upasaṅkamitvā yāciṃsu. sopi ekadivasaṃ nagaradvāraṃ pidhānavelāya tikkhattuṃ saddamanussāvesi. atheko daliddamanusso attano kaniṭṭhabhaginiyā saddhiṃ dārupaṇṇatthāya araññaṃ gantvā nivattanto tassa saddaṃ sutvā bhaginiṃ ādāya vegena dvāraṃ sampāpuṇi. atha naṃ dovāriko “tvaṃ nagare rañño atthibhāvaṃ kiṃ na jānāsi, ‘sakalasseva imassa nagarassa dvāraṃ pidhīyatī’ti na jānāsi, attano mātugāmaṃ gahetvā araññe kāmaratikīḷaṃ kīḷanto divasaṃ vicarasī”ti āha. athassa itarena “na me, sāmi, bhariyā, bhaginī me esā”ti vutte etadahosi — “akāraṇaṃ vata me kataṃ bhaginiṃ bhariyāti kathentena, ahañca kurudhammaṃ rakkhāmi, tena me bhinnena sīlena bhavitabban”ti. so etamatthaṃ ācikkhitvā “iminā me kāraṇena kurudhamme kukkuccaṃ atthi, tena vo na sakkā dātun”ti āha. atha naṃ dūtā “etaṃ tumhehi tathāsaññāya kathitaṃ, ettha vo sīlabhedo natthi, ettakenapi ca tumhe kukkuccāyantā kurudhamme sampajānamusāvādaṃ nāma kiṃ karissathā”ti vatvā tassapi santike sīlaṃ gahetvā suvaṇṇapaṭṭe likhiṃsu.</p>
	<p class="paratype03">“evaṃ santepi neva maṃ ārādheti, vaṇṇadāsī pana suṭṭhu rakkhati, tassa santike gaṇhathā”ti vuttā ca pana tampi upasaṅkamitvā yāciṃsu. sā purimanayeneva paṭikkhipi. kiṃkāraṇā ? sakko kira devānamindo “tassā sīlaṃ vīmaṃsissāmī”ti māṇavakavaṇṇena āgantvā “ahaṃ āgamissāmī”ti vatvā sahassaṃ datvā devalokameva gantvā tīṇi saṃvaccharāni nāgacchi. sā attano sīlabhedabhayena tīṇi saṃvaccharāni aññassa purisassa hatthato tambūlamattampi na gaṇhi, sā anukkamena duggatā hutvā cintesi — “mayhaṃ sahassaṃ datvā gatapurisassa tīṇi saṃvaccharāni anāgacchantassa duggatā jātā, jīvitavuttiṃ ghaṭetuṃ na sakkomi, ito dāni paṭṭhāya mayā vinicchayamahāmattānaṃ ārocetvā paribbayaṃ gahetuṃ vaṭṭatī”ti. sā vinicchayaṃ gantvā “sāmi, paribbayaṃ datvā gatapurisassa me tīṇi saṃvaccharāni, matabhāvampissa na jānāmi, jīvitaṃ ghaṭetuṃ na sakkomi, kiṃ karomi, sāmī”ti āha. tīṇi saṃvaccharāni anāgacchante kiṃ karissasi, ito paṭṭhāya paribbayaṃ gaṇhāti. tassā laddhavinicchayāya vinicchayato nikkhamamānāya eva eko puriso sahassabhaṇḍikaṃ upanāmesi.</p>
	<p class="paratype03">tassa gahaṇatthāya hatthaṃ pasāraṇakāle sakko attānaṃ dassesi. sā disvāva “mayhaṃ saṃvaccharattayamatthake sahassadāyako puriso āgato, tāta, natthi me tava kahāpaṇehi attho”ti hatthaṃ samiñjesi. sakko attano sarīraññeva abhinimminitvā taruṇasūriyo viya jalanto ākāse aṭṭhāsi, sakalanagaraṃ sannipati. sakko mahājanamajjhe “ahaṃ etissā vīmaṃsanavasena saṃvaccharattayamatthake sahassaṃ adāsiṃ, sīlaṃ rakkhantā nāma evarūpā hutvā rakkhathā”ti ovādaṃ datvā tassā nivesanaṃ sattaratanehi pūretvā “ito paṭṭhāya appamattā hohī”ti taṃ anusāsitvā devalokameva agamāsi. iminā kāraṇena sā “ahaṃ gahitabhatiṃ ajīrāpetvāva aññena dīyamānāya bhatiyā hatthaṃ pasāresiṃ, iminā kāraṇena maṃ sīlaṃ nārādheti, tena vo dātuṃ na sakkā”ti paṭikkhipi. atha naṃ dūtā “hatthappasāraṇamattena sīlabhedo natthi, sīlaṃ nāma etaṃ paramavisuddhi hotī”ti vatvā tassāpi santike sīlaṃ gahetvā suvaṇṇapaṭṭe likhiṃsu.</p>
	<p class="paratype03">iti imesaṃ ekādasannaṃ janānaṃ rakkhaṇasīlaṃ suvaṇṇapaṭṭe likhitvā dantapuraṃ gantvā kāliṅgarañño suvaṇṇapaṭṭaṃ datvā taṃ pavattiṃ ārocesuṃ. rājā tasmiṃ kurudhamme vattamāno pañca sīlāni pūresi. tasmiṃ khaṇe sakalakāliṅgaraṭṭhe devo vassi, tīṇi bhayāni vūpasantāni, raṭṭhaṃ khemaṃ subhikkhaṃ ahosi. bodhisatto yāvajīvaṃ dānādīni puññāni katvā saparivāro saggapuraṃ pūresi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi. “saccapariyosāne keci sotāpannā ahesuṃ, keci sakadāgāmino, keci anāgāmino, keci arahanto”ti. jātakasamodhāne pana — </p>
	<p class="paratype21">“gaṇikā uppalavaṇṇā, puṇṇo dovāriko tadā. </p>
	<p class="paratype22">rajjugāho kaccāyano, moggallāno doṇamāpako. </p>
	<p class="paratype21">“sāriputto tadā seṭṭhi, anuruddho ca sārathi. </p>
	<p class="paratype22">brāhmaṇo kassapo thero, uparājā nandapaṇḍito. </p>
	<p class="paratype21">“mahesī rāhulamātā, māyādevī janettiyā. </p>
	<p class="paratype22">kururājā bodhisatto, evaṃ dhāretha jātakan”ti. </p>
	<p class="paratype06">kurudhammajātakavaṇṇanā chaṭṭhā. </p> 
</body>
</html>