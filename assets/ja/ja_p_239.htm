<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [233] 3. vikaṇṇakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>9. upāhanavaggo</h4>
	<h5>[233] 3. vikaṇṇakajātakavaṇṇanā</h5>
	<p class="paratype03"><b>kāmaṃ</b> <b>yahiṃ icchasi tena gacchā</b>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. so hi dhammasabhaṃ ānīto “saccaṃ kira, tvaṃ bhikkhu, ukkaṇṭhito”ti satthārā puṭṭho “saccan”ti vatvā “kasmā ukkaṇṭhitosī”ti vutte “kāmaguṇakāraṇā”ti āha. atha naṃ satthā “kāmaguṇā nāmete bhikkhu vikaṇṇakasallasadisā, sakiṃ hadaye patiṭṭhaṃ labhamānā vikaṇṇakaṃ viya viddhaṃ suṃsumāraṃ maraṇameva pāpentī”ti vatvā atītaṃ āhari.</p>
	<p class="paratype03">atīte bodhisatto bārāṇasiyaṃ dhammena rajjaṃ kārento ekadivasaṃ uyyānaṃ gantvā pokkharaṇītīraṃ sampāpuṇi. naccagītāsu kusalā naccagītāni payojesuṃ, pokkharaṇiyaṃ macchakacchapā gītasaddalolatāya sannipatitvā raññāva saddhiṃ gacchanti. rājā tālakkhandhappamāṇaṃ macchaghaṭaṃ disvā “kiṃ nu kho ime macchā mayā saddhiṃyeva carantī”ti amacce pucchi. amaccā “ete, deva, upaṭṭhahantī”ti āhaṃsu. rājā “ete kira maṃ upaṭṭhahantī”ti tussitvā tesaṃ niccabhattaṃ paṭṭhapesi. devasikaṃ taṇḍulambaṇaṃ pācesi. macchā bhattavelāya ekacce āgacchanti, ekacce nāgacchanti, bhattaṃ nassati. rañño tamatthaṃ ārocesuṃ. rājā “ito paṭṭhāya sattavelāya bheriṃ paharitvā bherisaññāya macchesu sannipatitesu bhattaṃ dethā”ti āha. tato paṭṭhāya bhattakammiko bheriṃ paharāpetvā sannipatitānaṃ macchānaṃ bhattaṃ deti. tepi bherisaññāya sannipatitvā bhuñjanti.</p>
	<p class="paratype03">tesu evaṃ sannipatitvā bhuñjantesu eko suṃsumāro āgantvā macche khādi. bhattakammiko rañño ārocesi. rājā taṃ sutvā “suṃsumāraṃ macchānaṃ khādanakāle vikaṇṇakena vijjhitvā gaṇhā”ti āha . so “sādhū”ti gantvā nāvāya ṭhatvā macche khādituṃ āgataṃ suṃsumāraṃ vikaṇṇakena pahari, taṃ tassa antopiṭṭhiṃ pāvisi. so vedanāppatto hutvā taṃ gahetvāva palāyi. bhattakammiko tassa viddhabhāvaṃ ñatvā taṃ ālapanto paṭhamaṃ gāthamāha — </p>
	<p class="paratype40">165<b>.</b> </p>
	<p class="paratype21">“kāmaṃ yahiṃ icchasi tena gaccha, viddhosi mammamhi vikaṇṇakena. </p>
	<p class="paratype22">hatosi bhattena suvāditena, lolo ca macche anubandhamāno”ti.</p>
	<p class="paratype03">tattha <b>kāma</b>nti ekaṃsena. <b>yahiṃ icchasi tena gacchā</b>ti yasmiṃ icchasi, tasmiṃ gaccha. <b>mammamhī</b>ti mammaṭṭhāne. <b>vikaṇṇakenā</b>ti vikaṇṇakasallena. <b>hatosi bhattena suvāditena, lolo ca macche anubandhamāno</b>ti tvaṃ bherivāditasaññāya bhatte dīyamāne lolo hutvā khādanatthāya macche anubandhamāno tena savāditena bhattena hato, gataṭṭhānepi te jīvitaṃ natthīti attho. so attano vasanaṭṭhānaṃ gantvā jīvitakkhayaṃ patto.</p>
	<p class="paratype03">satthā imaṃ kāraṇaṃ dassetvā abhisambuddho hutvā dutiyaṃ gāthamāha — </p>
	<p class="paratype40">166<b>.</b> </p>
	<p class="paratype21">“evampi lokāmisaṃ opatanto, vihaññatī cittavasānuvattī. </p>
	<p class="paratype22">so haññatī ñātisakhāna majjhe, macchānugo soriva suṃsumāro”ti.</p>
	<p class="paratype03">tattha <b>lokāmisa</b>nti pañca kāmaguṇā. te hi loko iṭṭhato kantato manāpato gaṇhāti, tasmā “lokāmisan”ti vuccati. <b>opatanto</b>ti taṃ lokāmisaṃ anupatanto kilesavasena cittavasānuvattī puggalo vihaññati kilamati, <b>so haññatī</b>ti so evarūpo puggalo ñātīnañca sakhānañca majjhe so vikaṇṇakena viddho macchānugo suṃsumāro viya pañca kāmaguṇe manāpāti gahetvā haññati kilamati mahāvināsaṃ pāpuṇātiyevāti.</p>
	<p class="paratype03">evaṃ satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. “tadā suṃsumāro devadatto, macchā buddhaparisā, bārāṇasirājā pana ahameva ahosin”ti. </p>
	<p class="paratype06">vikaṇṇakajātakavaṇṇanā tatiyā. </p> 
</body>
</html>