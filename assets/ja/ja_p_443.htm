<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [437] 11. pūtimaṃsajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[437] 11. pūtimaṃsajātakavaṇṇanā</h4>
	<p class="paratype03"><b>na</b> <b>kho me ruccatī</b>ti idaṃ satthā jetavane viharanto indriyāsaṃvaraṃ ārabbha kathesi. ekasmiñhi samaye bahū bhikkhū indriyesu aguttadvārā ahesuṃ. satthā “ime bhikkhū ovadituṃ vaṭṭatī”ti ānandattherassa vatvā aniyamavasena bhikkhusaṅghaṃ sannipātāpetvā alaṅkatapallaṅkavaramajjhagato bhikkhū āmantetvā “na, bhikkhave, bhikkhunā nāma rūpādīsu subhanimittavasena nimittaṃ gahetuṃ vaṭṭati, sace hi tasmiṃ samaye kālaṃ karoti, nirayādīsu nibbattati, tasmā rūpādīsu subhanimittaṃ mā gaṇhatha. bhikkhunā nāma rūpādigocarena na bhavitabbaṃ, rūpādigocarā hi diṭṭheva dhamme mahāvināsaṃ pāpuṇanti, tasmā varaṃ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṃ sampalimaṭṭhan”ti vitthāretvā “tumhākaṃ rūpaṃ olokanakālopi atthi anolokanakālopi. olokanakāle subhavasena anoloketvā asubhavaseneva olokeyyātha, evaṃ attano gocarā na parihāyissatha. ko pana tumhākaṃ gocaroti? cattāro satipaṭṭhānā, cattāro sammappadhānā, cattāro iddhipādā, ariyo aṭṭhaṅgiko maggo, nava lokuttaradhammā. etasmiñhi vo gocare carantānaṃ na lacchati māro otāraṃ, sace pana kilesavasikā hutvā subhanimittavasena olokessatha, pūtimaṃsasiṅgālo viya attano gocarā parihāyissathā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente himavantapadese araññāyatane pabbataguhāyaṃ anekasatā eḷakā vasanti. tesaṃ vasanaṭṭhānato avidūre ekissā guhāya pūtimaṃso nāma siṅgālo veṇiyā nāma bhariyāya saddhiṃ vasati. so ekadivasaṃ bhariyāya saddhiṃ vicaranto te eḷake disvā “ekena upāyena imesaṃ maṃsaṃ khādituṃ vaṭṭatī”ti cintetvā upāyena ekekaṃ eḷakaṃ māresi. te ubhopi eḷakamaṃsaṃ khādantā thāmasampannā thūlasarīrā ahesuṃ. anupubbena eḷakā parikkhayaṃ agamaṃsu. tesaṃ antare meṇḍamātā nāma ekā eḷikā byattā ahosi upāyakusalā. siṅgālo taṃ māretuṃ asakkonto ekadivasaṃ bhariyāya saddhiṃ sammantento “bhadde, eḷakā khīṇā, imaṃ eḷikaṃ ekena upāyena khādituṃ vaṭṭati, ayaṃ panettha upāyo, tvaṃ ekikāva gantvā etāya saddhiṃ sakhī hohi, atha te tāya saddhiṃ vissāse uppanne ahaṃ matālayaṃ karitvā nipajjissāmi, tvaṃ etaṃ upasaṅkamitvā ‘eḷike sāmiko me mato, ahañca anāthā, ṭhapetvā taṃ añño me ñātako natthi, ehi roditvā kanditvā tassa sarīrakiccaṃ karissāmā’ti vatvā taṃ gahetvā āgaccheyyāsi, atha naṃ ahaṃ uppatitvā gīvāya ḍaṃsitvā māressāmī”ti āha.</p>
	<p class="paratype03">sā “sādhū”ti sampaṭicchitvā tāya saddhiṃ sakhibhāvaṃ katvā vissāse uppanne eḷikaṃ tathā avoca. eḷikā “āḷi siṅgāli tava sāmikena sabbe mama ñātakā khāditā, bhāyāmi na sakkomi gantun”ti āha. “āḷi, mā bhāyi, matako kiṃ karissatī”ti? “kharamanto te sāmiko, bhāyāmevāhan”ti sā evaṃ vatvāpi tāya punappunaṃ yāciyamānā “addhā mato bhavissatī”ti sampaṭicchitvā tāya saddhiṃ pāyāsi. gacchantī pana “ko jānāti, kiṃ bhavissatī”ti tasmiṃ āsaṅkāya siṅgāliṃ purato katvā siṅgālaṃ pariggaṇhantīyeva gacchati. siṅgālo tāsaṃ padasaddaṃ sutvā “āgatā nu kho eḷikā”ti sīsaṃ ukkhipitvā akkhīni parivattetvā olokesi. eḷikā taṃ tathā karontaṃ disvā “ayaṃ pāpadhammo maṃ vañcetvā māretukāmo matālayaṃ dassetvā nipanno”ti nivattitvā palāyantī siṅgāliyā “kasmā palāyasī”ti vutte taṃ kāraṇaṃ kathentī paṭhamaṃ gāthamāha — </p>
	<p class="paratype40">96<b>.</b> </p>
	<p class="paratype21">“na kho me ruccati āḷi, pūtimaṃsassa pekkhanā. </p>
	<p class="paratype22">etādisā sakhārasmā, ārakā parivajjaye”ti.</p>
	<p class="paratype03">tattha <b>āḷī</b>ti ālapanaṃ, sakhi sahāyiketi attho. <b>etādisā sakhārasmā</b>ti evarūpā sahāyakā apakkamitvā taṃ sahāyakaṃ ārakā parivajjeyyāti attho.</p>
	<p class="paratype03">evañca pana vatvā sā nivattitvā attano vasanaṭṭhānameva gatā. siṅgālī taṃ nivattetuṃ asakkontī tassā kujjhitvā attano sāmikasseva santikaṃ gantvā pajjhāyamānā nisīdi. atha naṃ siṅgālo garahanto dutiyaṃ gāthamāha — </p>
	<p class="paratype40">97<b>.</b> </p>
	<p class="paratype21">“ummattikā ayaṃ veṇī, vaṇṇeti patino sakhiṃ. </p>
	<p class="paratype22">pajjhāyi paṭigacchantiṃ, āgataṃ meṇḍamātaran”ti.</p>
	<p class="paratype03">tattha <b>veṇī</b>ti tassā nāmaṃ. <b>vaṇṇeti patino sakhi</b>nti paṭhamameva attano sakhiṃ eḷikaṃ “mayi sinehā vissāsikā āgamissati no santikaṃ, matālayaṃ karohī”ti patino santike vaṇṇeti. atha naṃ sā idāni āgataṃ mama santikaṃ anāgantvāva paṭigacchantiṃ meṇḍamātaraṃ pajjhāyati anusocatīti.</p>
	<p class="paratype03">taṃ sutvā siṅgālī tatiyaṃ gāthamāha — </p>
	<p class="paratype40">98<b>.</b> </p>
	<p class="paratype21">“tvaṃ khosi samma ummatto, dummedho avicakkhaṇo. </p>
	<p class="paratype22">yo tvaṃ matālayaṃ katvā, akālena vipekkhasī”ti.</p>
	<p class="paratype03">tattha <b>avicakkhaṇo</b>ti vicāraṇapaññārahito. <b>akālena vipekkhasī</b>ti eḷikāya attano santikaṃ anāgatāyeva olokesīti attho. </p>
	<p class="paratype40">99<b>.</b> </p>
	<p class="paratype21">“na akāle vipekkhayya, kāle pekkheyya paṇḍito. </p>
	<p class="paratype22">pūtimaṃsova pajjhāyi, yo akāle vipekkhatī”ti. — ayaṃ abhisambuddhagāthā.</p>
	<p class="paratype03">tattha <b>akāle</b>ti kāmaguṇe ārabbha subhavasena cittuppādakāle. ayañhi bhikkhuno rūpaṃ oloketuṃ akālo nāma. <b>kāle</b>ti asubhavasena anussativasena kasiṇavasena vā rūpaggahaṇakāle. ayañhi bhikkhuno rūpaṃ oloketuṃ kālo nāma. tattha akāle sārattakāle rūpaṃ olokentā mahāvināsaṃ pāpuṇantīti haritacajātakalomasakassapajātakādīhi dīpetabbaṃ. kāle asubhavasena olokentā arahatte patiṭṭhahantīti asubhakammikatissattheravatthunā kathetabbaṃ. <b>pūtimaṃsova pajjhāyī</b>ti bhikkhave, yathā pūtimaṃsasiṅgālo akāle eḷikaṃ oloketvā attano gocarā parihīno pajjhāyati, evaṃ bhikkhu akāle subhavasena rūpaṃ oloketvā satipaṭṭhānādigocarā parihīno diṭṭhadhamme samparāyepi socati pajjhāyati kilamatīti.</p>
	<p class="paratype03">veṇīpi kho siṅgālī pūtimaṃsaṃ assāsetvā “sāmi, mā cintesi, ahaṃ taṃ punapi upāyena ānessāmi, tvaṃ āgatakāle appamatto gaṇheyyāsī”ti vatvā tassā santikaṃ gantvā “āḷi, tava āgatakāleyeva no attho jāto, tava āgatakālasmiṃyeva hi me sāmiko satiṃ paṭilabhi, idāni jīvati, ehi tena saddhiṃ paṭisanthāraṃ karohī”ti vatvā pañcamaṃ gāthamāha — </p>
	<p class="paratype40">100<b>.</b> </p>
	<p class="paratype21">“piyaṃ kho āḷi me hotu, puṇṇapattaṃ dadāhi me. </p>
	<p class="paratype22">pati sañjīvito mayhaṃ, eyyāsi piyapucchikā”ti.</p>
	<p class="paratype03">tattha <b>puṇṇapattaṃ dadāhi me</b>ti piyakkhānaṃ akkhāyikā mayhaṃ tuṭṭhidānaṃ dehi. <b>pati sañjīvito mayha</b>nti mama sāmiko sañjīvito uṭṭhito arogoti attho. <b>eyyāsī</b>ti mayā saddhiṃ āgaccha.</p>
	<p class="paratype03">eḷikā “ayaṃ pāpadhammā maṃ vañcetukāmā, ayuttaṃ kho pana paṭipakkhakaraṇaṃ, upāyeneva naṃ vañcessāmī”ti cintetvā chaṭṭhaṃ gāthamāha — </p>
	<p class="paratype40">101<b>.</b> </p>
	<p class="paratype21">“piyaṃ kho āḷi te hotu, puṇṇapattaṃ dadāmi te. </p>
	<p class="paratype22">mahatā parivārena, essaṃ kayirāhi bhojanan”ti.</p>
	<p class="paratype03">tattha <b>essa</b>nti āgamissāmi. āgacchamānā ca attano ārakkhaṃ katvā mahantena parivārena āgamissāmīti.</p>
	<p class="paratype03">atha naṃ siṅgālī parivāraṃ pucchantī sattamaṃ gāthamāha — </p>
	<p class="paratype40">102<b>.</b> </p>
	<p class="paratype21">“kīdiso tuyhaṃ parivāro, yesaṃ kāhāmi bhojanaṃ. </p>
	<p class="paratype22">kiṃ nāmakā ca te sabbe, te me akkhāhi pucchitā”ti.</p>
	<p class="paratype03">sā ācikkhantī aṭṭhamaṃ gāthamāha — </p>
	<p class="paratype40">103<b>.</b> </p>
	<p class="paratype21">“māliyo caturakkho ca, piṅgiyo atha jambuko. </p>
	<p class="paratype22">ediso mayhaṃ parivāro, tesaṃ kayirāhi bhojanan”ti.</p>
	<p class="paratype03">tattha <b>te me</b>ti te parivāre mayhaṃ ācikkhi. <b>māliyo</b>tiādīni catunnaṃ sunakhānaṃ nāmāni. “tattha ekekassa pañca pañca sunakhasatāni parivārenti, evaṃ dvīhi sunakhasahassehi parivāritā āgamissāmī”ti vatvā “sace te bhojanaṃ na labhissanti, tumhe dvepi jane māretvā khādissantī”ti āha.</p>
	<p class="paratype03">taṃ sutvā siṅgālī bhītā “alaṃ imissā tattha gamanena, upāyenassā anāgamanameva karissāmī”ti cintetvā navamaṃ gāthamāha — </p>
	<p class="paratype40">104<b>.</b> </p>
	<p class="paratype21">“nikkhantāya agārasmā, bhaṇḍakampi vinassati. </p>
	<p class="paratype22">ārogyaṃ āḷino vajjaṃ, idheva vasa māgamā”ti.</p>
	<p class="paratype03">tassattho — āḷi, tava gehe bahubhaṇḍakaṃ atthi, taṃ te nikkhantāya agārasmā anārakkhaṃ bhaṇḍakaṃ vinassati, ahameva te āḷino sahāyakassa ārogyaṃ vajjaṃ vadissāmi, tvaṃ idheva vasa māgamāti.</p>
	<p class="paratype03">evañca pana vatvā maraṇabhayabhītā vegena sāmikassa santikaṃ gantvā taṃ gahetvā palāyi. te puna taṃ ṭhānaṃ āgantuṃ nāsakkhiṃsu.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi “tadā ahaṃ tasmiṃ ṭhāne vanajeṭṭhakarukkhe nibbattadevatā ahosin”ti. </p>
	<p class="paratype06">pūtimaṃsajātakavaṇṇanā ekādasamā. </p> 
</body>
</html>