<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>ganthārambhakathā</h3>
	<p class="paratype21">jātikoṭisahassehi, pamāṇarahitaṃ hitaṃ. </p>
	<p class="paratype22">lokassa <b>lokanāthena,</b> kataṃ yena mahesinā. </p>
	<p class="paratype21">tassa pāde namassitvā, katvā <b>dhammassa</b> cañjaliṃ. </p>
	<p class="paratype22"><b>saṅghañca</b> patimānetvā, sabbasammānabhājanaṃ. </p>
	<p class="paratype21">namassanādino assa, puññassa ratanattaye. </p>
	<p class="paratype22">pavattassānubhāvena, chetvā sabbe upaddave. </p>
	<p class="paratype21">taṃ taṃ kāraṇamāgamma, desitāni jutīmatā. </p>
	<p class="paratype22"><b>apaṇṇakā</b>dīni purā, jātakāni mahesinā. </p>
	<p class="paratype21">yāni yesu ciraṃ satthā, lokanittharaṇatthiko. </p>
	<p class="paratype22">anante bodhisambhāre, paripācesi nāyako. </p>
	<p class="paratype21">tāni sabbāni ekajjhaṃ, āropentehi saṅgahaṃ. </p>
	<p class="paratype22"><b>jātakaṃ</b> nāma saṅgītaṃ, dhammasaṅgāhakehi yaṃ. </p>
	<p class="paratype21">buddhavaṃsassa etassa, icchantena ciraṭṭhitiṃ. </p>
	<p class="paratype22">yācito abhigantvāna, therena <b>atthadassinā</b>. </p>
	<p class="paratype21">asaṃsaṭṭhavihāre, sadā suddhavihārinā. </p>
	<p class="paratype22">tatheva <b>buddhamittena,</b> santacittena viññunā. </p>
	<p class="paratype21">mahiṃsāsakavaṃsamhi, sambhūtena nayaññunā. </p>
	<p class="paratype22"><b>buddhadevena</b> ca tathā, bhikkhunā suddhabuddhinā. </p>
	<p class="paratype21">mahāpurisacariyānaṃ, ānubhāvaṃ acintiyaṃ. </p>
	<p class="paratype22">tassa vijjotayantassa, jātakassatthavaṇṇanaṃ. </p>
	<p class="paratype21">mahāvihāravāsīnaṃ, vācanāmagganissitaṃ. </p>
	<p class="paratype22">bhāsissaṃ bhāsato taṃ me, sādhu gaṇhantu sādhavoti. </p> 
</body>
</html>