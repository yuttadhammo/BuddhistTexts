<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [241] 1. sabbadāṭhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>10. siṅgālavaggo</h4>
	<h5>[241] 1. sabbadāṭhajātakavaṇṇanā</h5>
	<p class="paratype03"><b>siṅgālo</b> <b>mānatthaddho</b>ti idaṃ satthā veḷuvane viharanto devadattaṃ ārabbha kathesi. devadatto ajātasattuṃ pasādetvā uppāditaṃ lābhasakkāraṃ ciraṭṭhitikaṃ kātuṃ nāsakkhi, nāḷāgiripayojane pāṭihāriyassa diṭṭhakālato paṭṭhāya tassa so lābhasakkāro antaradhāyi. athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso, devadatto lābhasakkāraṃ uppādetvā ciraṭṭhitikaṃ kātuṃ nāsakkhī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, devadatto idāneva attano uppannaṃ lābhasakkāraṃ antaradhāpeti, pubbepi antaradhāpesiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa purohito ahosi tiṇṇaṃ vedānaṃ aṭṭhārasannañca sippānaṃ pāraṃ gato. so pathavījayamantaṃ nāma jānāti. pathavījayamantoti āvaṭṭanamanto vuccati. athekadivasaṃ bodhisatto “taṃ mantaṃ sajjhāyissāmī”ti ekasmiṃ aṅgaṇaṭṭhāne piṭṭhipāsāṇe nisīditvā sajjhāyamakāsi. taṃ kira mantaṃ aññavihitaṃ dhitivirahitaṃ sāvetuṃ na sakkā, tasmā naṃ so tathārūpe ṭhāne sajjhāyati. athassa sajjhāyanakāle eko siṅgālo ekasmiṃ bile nipanno taṃ mantaṃ sutvāva paguṇamakāsi. so kira anantarātīte attabhāve paguṇapathavījayamanto eko brāhmaṇo ahosi. bodhisatto sajjhāyaṃ katvā uṭṭhāya “paguṇo vata me ayaṃ manto”ti āha. siṅgālo bilā nikkhamitvā “ambho brāhmaṇa, ayaṃ manto tayāpi mameva paguṇataro”ti vatvā palāyi. bodhisatto “ayaṃ siṅgālo mahantaṃ akusalaṃ karissatī”ti “gaṇhatha gaṇhathā”ti thokaṃ anubandhi. siṅgālo palāyitvā araññaṃ pāvisi.</p>
	<p class="paratype03">so gantvā ekaṃ siṅgāliṃ thokaṃ sarīre ḍaṃsi, “kiṃ, sāmī”ti ca vutte “mayhaṃ jānāsi na jānāsī”ti āha. sā “āma, jānāmī”ti sampaṭicchi. so pathavījayamantaṃ parivattetvā anekāni siṅgālasatāni āṇāpetvā sabbepi hatthiassasīhabyagghasūkaramigādayo catuppade attano santike akāsi. katvā ca pana sabbadāṭho nāma rājā hutvā ekaṃ siṅgāliṃ aggamahesiṃ akāsi. dvinnaṃ hatthīnaṃ piṭṭhe sīho tiṭṭhati, sīhapiṭṭhe sabbadāṭho siṅgālo rājā siṅgāliyā aggamahesiyā saddhiṃ nisīdati, mahanto yaso ahosi. so yasamahantena pamajjitvā mānaṃ uppādetvā “bārāṇasirajjaṃ gaṇhissāmī”ti sabbacatuppadaparivuto bārāṇasiyā avidūraṭṭhānaṃ sampāpuṇi, parisā dvādasayojanā ahosi. so avidūre ṭhitoyeva “rajjaṃ vā detu, yuddhaṃ vā”ti rañño sāsanaṃ pesesi. bārāṇasivāsino bhītatasitā nagaradvārāni pidahitvā aṭṭhaṃsu.</p>
	<p class="paratype03">bodhisatto rājānaṃ upasaṅkamitvā “mā bhāyi, mahārāja, sabbadāṭhasiṅgālena saddhiṃ yuddhaṃ mama bhāro, ṭhapetvā maṃ añño tena saddhiṃ yujjhituṃ samattho nāma natthī”ti rājānañca nāgare ca samassāsetvā “kinti katvā nu kho sabbadāṭho rajjaṃ gahessati, pucchissāmi tāva nan”ti dvāraṭṭālakaṃ abhiruhitvā “samma sabbadāṭha, kinti katvā imaṃ rajjaṃ gaṇhissasī”ti pucchi. “sīhanādaṃ nadāpetvā mahājanaṃ saddena santāsetvā gaṇhissāmī”ti. bodhisatto “atthetan”ti ñatvā aṭṭālakā oruyha “sakaladvādasayojanikabārāṇasinagaravāsino kaṇṇacchiddāni māsapiṭṭhena lañjantū”ti bheriṃ carāpesi. mahājano bheriyā āṇaṃ sutvā antamaso biḷāle upādāya sabbacatuppadānañceva attano ca kaṇṇacchiddāni yathā parassa saddaṃ sotuṃ na sakkā, evaṃ māsapiṭṭhena lañji.</p>
	<p class="paratype03">atha bodhisatto puna aṭṭālakaṃ abhiruhitvā “sabbadāṭhā”ti āha. “kiṃ, brāhmaṇā”ti? “imaṃ rajjaṃ kinti katvā gaṇhissasī”ti? “sīhanādaṃ nadāpetvā manusse tāsetvā jīvitakkhayaṃ pāpetvā gaṇhissāmī”ti. “sīhanādaṃ nadāpetuṃ na sakkhissasi. jātisampannā hi surattahatthapādā kesarasīharājāno tādisassa jarasiṅgālassa āṇaṃ na karissantī”ti. siṅgālo mānatthaddho hutvā “aññe tāva sīhā tiṭṭhantu, yassāhaṃ piṭṭhe nisinno, taññeva nadāpessāmī”ti āha. “tena hi nadāpehi, yadi sakkosī”ti. so yasmiṃ sīhe nisinno, tassa “nadāhī”ti pādena saññaṃ adāsi. sīho hatthikumbhe mukhaṃ uppīḷetvā tikkhattuṃ appaṭivattiyaṃ sīhanādaṃ nadi. hatthī santāsappattā hutvā siṅgālaṃ pādamūle pātetvā pādenassa sīsaṃ akkamitvā cuṇṇavicuṇṇaṃ akaṃsu, sabbadāṭho tattheva jīvitakkhayaṃ patto. tepi hatthī sīhanādaṃ sutvā maraṇabhayatajjitā aññamaññaṃ ovijjhitvā tattheva jīvitakkhayaṃ pāpuṇiṃsu, ṭhapetvā sīhe sesāpi migasūkarādayo sasabiḷārapariyosānā sabbe catuppādā tattheva jīvitakkhayaṃ pāpuṇiṃsu. sīhā palāyitvā araññaṃ pavisiṃsu, dvādasayojaniko maṃsarāsi ahosi. bodhisatto aṭṭālakā otaritvā nagaradvārāni vivarāpetvā “sabbe attano kaṇṇesu māsapiṭṭhaṃ apanetvā maṃsatthikā maṃsaṃ āharantū”ti nagare bheriṃ carāpesi. manussā allamaṃsaṃ khāditvā sesaṃ sukkhāpetvā vallūramakaṃsu. tasmiṃ kira kāle vallūrakaraṇaṃ udapādīti vadanti.</p>
	<p class="paratype03">satthā imaṃ dhammadesanaṃ āharitvā imā abhisambuddhagāthā vatvā jātakaṃ samodhānesi — </p>
	<p class="paratype40">182<b>.</b> </p>
	<p class="paratype21">“siṅgālo mānatthaddho ca, parivārena atthiko. </p>
	<p class="paratype22">pāpuṇi mahatiṃ bhūmiṃ, rājāsi sabbadāṭhinaṃ. </p>
	<p class="paratype40">183<b>.</b> </p>
	<p class="paratype21">“evameva manussesu, yo hoti parivāravā. </p>
	<p class="paratype22">so hi tattha mahā hoti, siṅgālo viya dāṭhinan”ti.</p>
	<p class="paratype03">tattha <b>mānatthaddho</b>ti parivāraṃ nissāya uppannena mānena thaddho. <b>parivārena atthiko</b>ti uttarimpi parivārena atthiko hutvā. <b>mahatiṃ bhūmi</b>nti mahantaṃ sampattiṃ. <b>rājāsi sabbadāṭhina</b>nti sabbesaṃ dāṭhīnaṃ rājā āsi. <b>so hi tattha mahā hotī</b>ti so parivārasampanno puriso tesu parivāresu mahā nāma hoti. <b>siṅgālo viya dāṭhina</b>nti yathā siṅgālo dāṭhīnaṃ mahā ahosi, evaṃ mahā hoti, atha so siṅgālo viya pamādaṃ āpajjitvā taṃ parivāraṃ nissāya vināsaṃ pāpuṇātīti.</p>
	<p class="paratype03">“tadā siṅgālo devadatto ahosi, rājā sāriputto, purohito pana ahameva ahosin”ti. </p>
	<p class="paratype06">sabbadāṭhajātakavaṇṇanā paṭhamā. </p> 
</body>
</html>