<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - 10. sukhavihārijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>1. apaṇṇakavaggo</h4>
	<h5>10. sukhavihārijātakavaṇṇanā</h5>
	<p class="paratype03"><b>yañca</b> <b>aññe na rakkhantī</b>ti idaṃ satthā anupiyanagaraṃ nissāya anupiyāmbavane viharanto sukhavihāriṃ bhaddiyattheraṃ ārabbha kathesi. sukhavihārī bhaddiyatthero chakhattiyasamāgame upālisattamo pabbajito. tesu bhaddiyatthero ca, kimilatthero ca, bhagutthero ca, upālitthero ca arahattaṃ pattā, ānandatthero sotāpanno jāto, anuruddhatthero dibbacakkhuko, devadatto jhānalābhī jāto. channaṃ pana khattiyānaṃ vatthu yāva anupiyanagarā khaṇḍahālajātake āvibhavissati. āyasmā pana bhaddiyo rājakāle attano rakkhasaṃvidhānañceva tāva bahūhi rakkhāhi rakkhiyamānassa uparipāsādavaratale mahāsayane samparivattamānassāpi attano bhayuppattiñca idāni arahattaṃ patvā araññādīsu yattha katthaci viharantopi attano vigatabhayatañca samanussaranto “aho sukhaṃ, aho sukhan”ti udānaṃ udānesi. taṃ sutvā bhikkhū “āyasmā bhaddiyo aññaṃ byākarotī”ti bhagavato ārocesuṃ. bhagavā “na, bhikkhave, bhaddiyo idāneva sukhavihārī, pubbepi sukhavihārīyevā”ti āha. bhikkhū tassatthassāvibhāvatthāya bhagavantaṃ yāciṃsu. bhagavā bhavantarena paṭicchannaṃ kāraṇaṃ pākaṭaṃ akāsi.</p>
	<p class="paratype03">atīte bārāṇasiyaṃ brahmadatte rajjaṃ kārayamāne bodhisatto udiccabrāhmaṇamahāsālo hutvā kāmesu ādīnavaṃ, nekkhamme cānisaṃsaṃ disvā kāme pahāya himavantaṃ pavisitvā isipabbajjaṃ pabbajitvā aṭṭha samāpattiyo nibbattesi, parivāropissa mahā ahosi pañca tāpasasatāni. so vassakāle himavantato nikkhamitvā tāpasagaṇaparivuto gāmanigamādīsu cārikaṃ caranto bārāṇasiṃ patvā rājānaṃ nissāya rājuyyāne vāsaṃ kappesi. tattha vassike cattāro māse vasitvā rājānaṃ āpucchi. atha naṃ rājā “tumhe, bhante, mahallakā, kiṃ vo himavantena, antevāsike himavantaṃ pesetvā idheva vasathā”ti yāci. bodhisatto jeṭṭhantevāsikaṃ pañca tāpasasatāni paṭicchāpetvā “gaccha, tvaṃ imehi saddhiṃ himavante vasa, ahaṃ pana idheva vasissāmī”ti te uyyojetvā sayaṃ tattheva vāsaṃ kappesi.</p>
	<p class="paratype03">so panassa jeṭṭhantevāsiko rājapabbajito mahantaṃ rajjaṃ pahāya pabbajitvā kasiṇaparikammaṃ katvā aṭṭhasamāpattilābhī ahosi. so tāpasehi saddhiṃ himavante vasamāno ekadivasaṃ ācariyaṃ daṭṭhukāmo hutvā te tāpase āmantetvā “tumhe anukkaṇṭhamānā idheva vasatha, ahaṃ ācariyaṃ vanditvā āgamissāmī”ti ācariyassa santikaṃ gantvā vanditvā paṭisanthāraṃ katvā ekaṃ kaṭṭhattharikaṃ attharitvā ācariyassa santikeyeva nipajji. tasmiñca samaye rājā “tāpasaṃ passissāmī”ti uyyānaṃ gantvā vanditvā ekamantaṃ nisīdi. antevāsikatāpaso rājānaṃ disvā neva vuṭṭhāsi, nipannoyeva pana “aho sukhaṃ, aho sukhan”ti udānaṃ udānesi. rājā “ayaṃ tāpaso maṃ disvāpi na uṭṭhito”ti anattamano bodhisattaṃ āha — “bhante, ayaṃ tāpaso yadicchakaṃ bhutto bhavissati, udānaṃ udānento sukhaseyyameva kappetī”ti. mahārāja, ayaṃ tāpaso pubbe tumhādiso eko rājā ahosi, svāyaṃ “ahaṃ pubbe gihikāle rajjasiriṃ anubhavanto āvudhahatthehi bahūhi rakkhiyamānopi evarūpaṃ sukhaṃ nāma nālatthan”ti attano pabbajjāsukhaṃ jhānasukhañca ārabbha imaṃ udānaṃ udānetīti. evañca pana vatvā bodhisatto rañño dhammakathaṃ kathetuṃ imaṃ gāthamāha — </p>
	<p class="paratype40">10<b>.</b> </p>
	<p class="paratype21">“yañca aññe na rakkhanti, yo ca aññe na rakkhati. </p>
	<p class="paratype22">sa ve rāja sukhaṃ seti, kāmesu anapekkhavā”ti.</p>
	<p class="paratype03">tattha <b>yañca aññe na rakkhantī</b>ti yaṃ puggalaṃ aññe bahū puggalā na rakkhanti. <b>yo ca aññe na rakkhatī</b>ti yo ca “ekako ahaṃ rajjaṃ kāremī”ti aññe bahū jane na rakkhati. <b>sa ve rāja sukhaṃ setī</b>ti mahārāja so puggalo eko adutiyo pavivitto kāyikacetasikasukhasamaṅgī hutvā sukhaṃ seti. idañca desanāsīsameva. na kevalaṃ pana setiyeva, evarūpo pana puggalo sukhaṃ gacchati tiṭṭhati nisīdati sayatīti sabbiriyāpathesu sukhappattova hoti. <b>kāmesu anapekkhavā</b>ti vatthu kāmakilesakāmesu apekkhārahito vigatacchandarāgo nittaṇho evarūpo puggalo sabbiriyāpathesu sukhaṃ viharati mahārājāti.</p>
	<p class="paratype03">rājā dhammadesanaṃ sutvā tuṭṭhamānaso vanditvā nivesanameva gato, antevāsikopi ācariyaṃ vanditvā himavantameva gato. bodhisatto pana tattheva viharanto aparihīnajjhāno kālaṃ katvā brahmaloke nibbatti.</p>
	<p class="paratype03">satthā imaṃ dhammadesanaṃ āharitvā dassetvā dve vatthūni kathetvā anusandhiṃ ghaṭetvā jātakaṃ samodhānesi — “tadā antevāsiko bhaddiyatthero ahosi, gaṇasatthā pana ahameva ahosin”ti. </p>
	<p class="paratype06">sukhavihārijātakavaṇṇanā dasamā. </p>
	<p class="paratype06">apaṇṇakavaggo paṭhamo. </p>
	<p class="paratype01">tassuddānaṃ — </p>
	<p class="paratype21">apaṇṇakaṃ vaṇṇupathaṃ, serivaṃ cūḷaseṭṭhi ca. </p>
	<p class="paratype27">taṇḍulaṃ devadhammañca, kaṭṭhavāhanagāmaṇi. </p>
	<p class="paratype22">maghadevaṃ vihārīti, piṇḍitā dasa jātakāti. </p> 
</body>
</html>