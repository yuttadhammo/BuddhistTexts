<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [308] 8. sakuṇajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>1. kāliṅgavaggo</h4>
	<h5>[308] 8. sakuṇajātakavaṇṇanā</h5>
	<p class="paratype03"><b>akaramhasa te kicca</b>nti idaṃ satthā jetavane viharanto devadattassa akataññutaṃ ārabbha kathesi. “na, bhikkhave, idāneva, pubbepi devadatto akataññūyevā”ti vatvā atītaṃ āhari. </p>
	<p class="paratype01">atīte bārāṇasiyaṃ brahmadatte rajjaṃ kārente bodhisatto himavantapadese rukkhakoṭṭakasakuṇo hutvā nibbatti. athekassa sīhassa maṃsaṃ khādantassa aṭṭhi gale laggi, galo uddhumāyi, gocaraṃ gaṇhituṃ na sakkoti, kharā vedanā pavattati. atha naṃ so sakuṇo gocarappasuto disvā sākhāya nilīno “kiṃ te, samma, dukkhan”ti pucchi. so tamatthaṃ ācikkhi. “ahaṃ te, samma, etaṃ aṭṭhiṃ apaneyyaṃ, bhayena pana te mukhaṃ pavisituṃ na visahāmi, khādeyyāsipi man”ti. “mā bhāyi, samma, nāhaṃ taṃ khādāmi, jīvitaṃ me dehī”ti. so “sādhū”ti taṃ vāmapassena nipajjāpetvā “ko jānāti, kimpesa karissatī”ti cintetvā yathā mukhaṃ pidahituṃ na sakkoti, tathā tassa adharoṭṭhe ca uttaroṭṭhe ca daṇḍakaṃ ṭhapetvā mukhaṃ pavisitvā aṭṭhikoṭiṃ tuṇḍena pahari, aṭṭhi patitvā gataṃ. so aṭṭhiṃ pātetvā sīhassa mukhato nikkhamanto daṇḍakaṃ tuṇḍena paharitvā pātentova nikkhamitvā sākhagge nilīyi. sīho nirogo hutvā ekadivasaṃ ekaṃ vanamahiṃsaṃ vadhitvā khādati. sakuṇo “vīmaṃsissāmi nan”ti tassa uparibhāge sākhāya nilīyitvā tena saddhiṃ sallapanto paṭhamaṃ gāthamāha — </p>
	<p class="paratype40">29<b>.</b> </p>
	<p class="paratype21">“akaramhasa te kiccaṃ, yaṃ balaṃ ahuvamhase. </p>
	<p class="paratype22">migarāja namo tyatthu, api kiñci labhāmase”ti.</p>
	<p class="paratype03">tattha <b>akaramhasa te kicca</b>nti bho, sīha, mayampi tava ekaṃ kiccaṃ akarimha. <b>yaṃ balaṃ ahuvamhase</b>ti yaṃ amhākaṃ balaṃ ahosi, tena balena tato kiñci ahāpetvā akarimhayeva.</p>
	<p class="paratype03">taṃ sutvā sīho dutiyaṃ gāthamāha — </p>
	<p class="paratype40">30<b>.</b> </p>
	<p class="paratype21">“mama lohitabhakkhassa, niccaṃ luddāni kubbato. </p>
	<p class="paratype22">dantantaragato santo, taṃ bahuṃ yampi jīvasī”ti.</p>
	<p class="paratype03">taṃ sutvā sakuṇo itarā dve gāthā abhāsi — </p>
	<p class="paratype40">31<b>.</b> </p>
	<p class="paratype21">“akataññumakattāraṃ, katassa appaṭikārakaṃ. </p>
	<p class="paratype22">yasmiṃ kataññutā natthi, niratthā tassa sevanā. </p>
	<p class="paratype40">32<b>.</b> </p>
	<p class="paratype21">“yassa sammukhaciṇṇena, mittadhammo na labbhati. </p>
	<p class="paratype22">anusūyamanakkosaṃ, saṇikaṃ tamhā apakkamen”ti.</p>
	<p class="paratype03">tattha <b>akataññu</b>nti kataguṇaṃ ajānantaṃ. <b>akattāra</b>nti yaṃkiñci akarontaṃ. <b>sammukhaciṇṇenā</b>ti sammukhe katena guṇena. <b>anusūyamanakkosa</b>nti taṃ puggalaṃ na usūyanto na akkosanto saṇikaṃ tamhā pāpapuggalā apagaccheyyāti. evaṃ vatvā so sakuṇo pakkāmi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā sīho devadatto ahosi, sakuṇo pana ahameva ahosin”ti. </p>
	<p class="paratype06">sakuṇajātakavaṇṇanā aṭṭhamā. </p> 
</body>
</html>