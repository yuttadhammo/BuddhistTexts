<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [103] 3. verijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>11. parosatavaggo</h4>
	<h5>[103] 3. verijātakavaṇṇanā</h5>
	<p class="paratype03"><b>yattha verī nivisatī</b>ti idaṃ satthā jetavane viharanto anāthapiṇḍikaṃ ārabbha kathesi. anāthapiṇḍiko kira bhogagāmaṃ gantvā āgacchanto antarāmagge core disvā “antarāmagge vasituṃ na yuttaṃ, sāvatthimeva gamissāmī”ti vegena goṇe pājetvā sāvatthimeva āgantvā punadivase vihāraṃ gato satthu etamatthaṃ ārocesi. satthā “pubbepi gahapati paṇḍitā antarāmagge core disvā antarā avilambamānā attano vasanaṭṭhānameva gamiṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto mahāvibhavo seṭṭhi hutvā ekaṃ gāmakaṃ nimantanaṃ bhuñjanatthāya gantvā paccāgacchanto antarāmagge core disvā antarāmagge avasitvāva vegena goṇe pājento attano gehameva āgantvā nānaggarasehi bhuñjitvā mahāsayane nisinno “corānaṃ hatthato muccitvā nibbhayaṭṭhānaṃ attano gehaṃ āgatomhī”ti udānavasena imaṃ gāthamāha — </p>
	<p class="paratype40">103<b>.</b> </p>
	<p class="paratype21">“yattha verī nivisati, na vase tattha paṇḍito. </p>
	<p class="paratype22">ekarattaṃ dirattaṃ vā, dukkhaṃ vasati verisū”ti.</p>
	<p class="paratype03">tattha <b>verī</b>ti veracetanāsamaṅgipuggalo. <b>nivisatī</b>ti patiṭṭhāti. <b>na vase tattha paṇḍito</b>ti so verīpuggalo yasmiṃ ṭhāne patiṭṭhito hutvā vasati, tattha paṇḍito paṇḍiccena samannāgato na vaseyya. kiṃkāraṇā? <b>ekarattaṃ dirattaṃ vā, dukkhaṃ vasati verisū</b>ti, verīnañhi antare vasanto ekāhampi dvīhampi dukkhameva vasatīti attho.</p>
	<p class="paratype03">evaṃ mahāsatto udānaṃ udānetvā dānādīni puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā ahameva bārāṇasiseṭṭhi ahosin”ti. </p>
	<p class="paratype06">verijātakavaṇṇanā tatiyā. </p> 
</body>
</html>