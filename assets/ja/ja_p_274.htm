<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [268] 8. ārāmadūsakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>2. padumavaggo</h4>
	<h5>[268] 8. ārāmadūsakajātakavaṇṇanā</h5>
	<p class="paratype01"><b>yo ve sabbasametāna</b>nti idaṃ satthā dakkhiṇāgirijanapade aññataraṃ uyyānapālaputtaṃ ārabbha kathesi. satthā kira vutthavasso jetavanā nikkhamitvā dakkhiṇāgirijanapade cārikaṃ cari. atheko upāsako buddhappamukhaṃ bhikkhusaṅghaṃ nimantetvā uyyāne nisīdāpetvā yāgukhajjakehi santappetvā “ayyā, uyyānacārikaṃ caritukāmā iminā uyyānapālena saddhiṃ carantū”ti vatvā “ayyānaṃ phalāphalāni dadeyyāsī”ti uyyānapālaṃ āṇāpesi. bhikkhū caramānā ekaṃ chiddaṭṭhānaṃ disvā “idaṃ ṭhānaṃ chiddaṃ viraḷarukkhaṃ, kiṃ nu kho kāraṇan”ti pucchiṃsu. atha nesaṃ uyyānapālo ācikkhi — “eko kira uyyānapālaputto uparopakesu udakaṃ āsiñcanto ‘mūlappamāṇena āsiñcissāmī’ti uppāṭetvā mūlappamāṇena udakaṃ āsiñci, tena taṃ ṭhānaṃ chiddaṃ jātan”ti. bhikkhū satthu santikaṃ gantvā tamatthaṃ ārocesuṃ. satthā “na, bhikkhave, idāneva pubbepi so kumārako ārāmadūsakoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ vissasene nāma raññe rajjaṃ kārente ussave ghuṭṭhe uyyānapālo “ussavaṃ kīḷissāmī”ti uyyānavāsino makkaṭe āha — “idaṃ uyyānaṃ tumhākaṃ bahūpakāraṃ, ahaṃ sattāhaṃ ussavaṃ kīḷissāmi, tumhe satta divase uparopakesu udakaṃ āsiñcathā”ti. te “sādhū”ti sampaṭicchiṃsu. so tesaṃ cammaghaṭake datvā pakkāmi. makkaṭā udakaṃ āsiñcantā uparopakesu āsiñciṃsu. atha ne makkaṭajeṭṭhako āha — “āgametha tāva, udakaṃ nāma sabbakālaṃ dullabhaṃ, taṃ rakkhitabbaṃ, uparopake uppāṭetvā mūlappamāṇaṃ ñatvā dīghamūlakesu bahuṃ, rassamūlakesu appaṃ udakaṃ siñcituṃ vaṭṭatī”ti. te “sādhū”ti vatvā ekacce uparopake uppāṭetvā gacchanti, ekacce te ropetvā udakaṃ siñcanti.</p>
	<p class="paratype03">tasmiṃ kāle bodhisatto bārāṇasiyaṃ ekassa kulassa putto ahosi, so kenacideva karaṇīyena uyyānaṃ gantvā te makkaṭe tathā karonte disvā “ko tumhe evaṃ kāretī”ti pucchitvā “vānarajeṭṭhako”ti vutte “jeṭṭhakassa tāva vo ayaṃ paññā, tumhākaṃ pana kīdisī bhavissatī”ti tamatthaṃ pakāsento imaṃ paṭhamaṃ gāthamāha — </p>
	<p class="paratype40">52<b>.</b> </p>
	<p class="paratype21">“yo ve sabbasametānaṃ, ahuvā seṭṭhasammato. </p>
	<p class="paratype22">tassāyaṃ edisī paññā, kimeva itarā pajā”ti.</p>
	<p class="paratype03">tattha <b>sabbasametāna</b>nti imesaṃ sabbesaṃ samānajātīnaṃ. <b>ahuvā</b>ti ahosi. <b>kimeva itarā pajā</b>ti yā itarā etesu lāmikā pajā, kīdisā nu kho tassā paññāti.</p>
	<p class="paratype03">tassa kathaṃ sutvā vānarā dutiyaṃ gāthamāhaṃsu — </p>
	<p class="paratype40">53<b>.</b> </p>
	<p class="paratype21">“evameva tuvaṃ brahme, anaññāya vinindasi. </p>
	<p class="paratype22">kathaṃ mūlaṃ adisvāna, rukkhaṃ jaññā patiṭṭhitan”ti.</p>
	<p class="paratype03">tattha <b>brahme</b>ti ālapanamattaṃ. ayaṃ panettha saṅkhepattho — tvaṃ, bho purisa, kāraṇākāraṇaṃ ajānitvā evameva amhe vinindasi, rukkhaṃ nāma “gambhīre patiṭṭhito vā esa, na vā”ti mūlaṃ anuppāṭetvā kathaṃ ñātuṃ sakkā, tena mayaṃ uppāṭetvā mūlappamāṇena udakaṃ āsiñcāmāti.</p>
	<p class="paratype03">taṃ sutvā bodhisatto tatiyaṃ gāthamāha — </p>
	<p class="paratype40">54<b>.</b> </p>
	<p class="paratype21">“nāhaṃ tumhe vinindāmi, ye caññe vānarā vane. </p>
	<p class="paratype22">vissasenova gārayho, yassatthā rukkharopakā”ti.</p>
	<p class="paratype03">tattha <b>vissasenova gārayho</b>ti bārāṇasirājā vissasenoyeva ettha garahitabbo. <b>yassatthā rukkharopakā</b>ti yassatthāya tumhādisā rukkharopakā jātāti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā vānarajeṭṭhako ārāmadūsakakumāro ahosi, paṇḍitapuriso pana ahameva ahosin”ti. </p>
	<p class="paratype06">ārāmadūsakajātakavaṇṇanā aṭṭhamā. </p> 
</body>
</html>