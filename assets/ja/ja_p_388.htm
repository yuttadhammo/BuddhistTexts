<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [382] 7. sirikāḷakaṇṇijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>1. avāriyavaggo</h4>
	<h5>[382] 7. sirikāḷakaṇṇijātakavaṇṇanā</h5>
	<p class="paratype03"><b>kā</b> <b>nu kāḷena vaṇṇenā</b>ti idaṃ satthā jetavane viharanto anāthapiṇḍikaṃ ārabbha kathesi. so hi sotāpattiphale patiṭṭhitakālato paṭṭhāya akhaṇḍāni pañca sīlāni rakkhi, bhariyāpissa puttadhītaropi dāsāpi bhatiṃ gahetvā kammaṃ karontā kammakarāpi sabbe rakkhiṃsuyeva. athekadivasaṃ bhikkhū dhammasabhāyaṃ kathaṃ samuṭṭhāpesuṃ “āvuso, anāthapiṇḍiko suciyeva suciparivāro hutvā caratī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbe porāṇakapaṇḍitāpi sucīyeva suciparivārā ahesun”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto seṭṭhi hutvā dānaṃ adāsi, sīlaṃ rakkhi, uposathakammaṃ kari, bhariyāpissa pañca sīlāni rakkhi, puttadhītaropi dāsakammakaraporisāpi pañca sīlāni rakkhiṃsu. so suciparivāraseṭṭhitveva paññāyittha. athekadivasaṃ so cintesi “sace mayā suciparivārasīlo koci āgamissati, tassa mama nisīdanapallaṅkaṃ vā nipajjanasayanaṃ vā dātuṃ na yuttaṃ, anucchiṭṭhaṃ aparibhuttaṃ dātuṃ vaṭṭatī”ti attano vasanaṭṭhāneyeva ekapasse aparibhuttapallaṅkañca senāsanañca paññāpesi. tasmiṃ samaye cātumahārājikadevalokato virūpakkhamahārājassa dhītā kāḷakaṇṇī ca nāma dhataraṭṭhamahārājassa dhītā sirī ca nāmāti imā dve bahuṃ gandhamālaṃ ādāya “anotatte kīḷissāmā”ti anotattatitthaṃ āgacchiṃsu. tasmiṃ pana dahe bahūni titthāni, tesu buddhānaṃ titthe buddhāyeva nhāyanti, paccekabuddhānaṃ titthe paccekabuddhāva nhāyanti, bhikkhūnaṃ titthe bhikkhūva nhāyanti, tāpasānaṃ titthe tāpasāva nhāyanti, cātumahārājikādīsu chasu kāmasaggesu devaputtānaṃ titthe devaputtāva nhāyanti, devadhītānaṃ titthe devadhītāva nhāyanti.</p>
	<p class="paratype03">tatrimā dve āgantvā “ahaṃ paṭhamaṃ nhāyissāmi, ahaṃ paṭhaman”ti titthāya kalahaṃ kariṃsu. kāḷakaṇṇī “ahaṃ lokaṃ pālemi vicāremi, tasmā paṭhamaṃ nāyituṃ yuttāmhī”ti vadati. sirī “ahaṃ mahājanassa issariyadāyikāya paṭipadāya ṭhitā, tasmā paṭhamaṃ nhāyituṃ yuttāmhī”ti vadati. tā “amhesu paṭhamaṃ nhāyituṃ yuttarūpaṃ vā ayuttarūpaṃ vā cattāro mahārājāno jānissantī”ti tesaṃ santikaṃ gantvā “amhesu kā paṭhamaṃ anotattadahe nhāyituṃ yuttarūpā”ti pucchiṃsu. dhataraṭṭhavirūpakkhā “na sakkā amhehi vinicchinitun”ti virūḷhakavessavaṇānaṃ bhāramakaṃsu. te “amhepi na sakkhissāma, sakkassa pādamūle pesessāmā”ti tā sakkassa santikaṃ pesesuṃ. sakko tāsaṃ vacanaṃ sutvā cintesi “imā dvepi mama purisānaññeva dhītaro, na sakkā mayā imaṃ aḍḍaṃ vinicchinitun”ti. atha tā sakko āha “bārāṇasiyaṃ suciparivāro nāma seṭṭhi atthi, tassa ghare anucchiṭṭhasayanañca paññattaṃ, yā tattha nisīdituṃ vā sayituṃ vā labhati, sā paṭhamaṃ nhāyituṃ yuttarūpā”ti. taṃ sutvā kāḷakaṇṇī tasmiṃ khaṇeyeva nīlavatthaṃ nivāsetvā nīlavilepanaṃ vilimpitvā nīlamaṇipiḷandhanaṃ piḷandhitvā yantapāsāṇo viya devalokato otaritvā majjhimayāmasamanantare seṭṭhino pāsādassa upaṭṭhānadvāre sayanassa avidūre ṭhāne nīlarasmiṃ vissajjetvā ākāse aṭṭhāsi. seṭṭhi oloketvā taṃ addasa, sahadassanenevassa sā appiyā ahosi amanāpā. so tāya saddhiṃ sallapanto paṭhamaṃ gāthamāha — </p>
	<p class="paratype40">40<b>.</b> </p>
	<p class="paratype21">“kā nu kāḷena vaṇṇena, na cāpi piyadassanā. </p>
	<p class="paratype22">kā vā tvaṃ kassa vā dhītā, kathaṃ jānemu taṃ mayan”ti.</p>
	<p class="paratype03">tattha <b>kāḷenā</b>ti nīlena. <b>vaṇṇenā</b>ti sarīravatthābharaṇavaṇṇena. <b>na cāpi piyadassanā</b>ti dhātuso, bhikkhave, sattā saṃsandantīti vuttaṃ, ayañca devadhītā anācārā dussīlā, tasmā sā sahadassanenevassa appiyā jātā, tenevamāha. <b>kā vā tva</b>nti “kā ca tvaṃ, ayameva vā pāṭho.</p>
	<p class="paratype03">taṃ sutvā kāḷakaṇṇī dutiyaṃ gāthamāha — </p>
	<p class="paratype40">41<b>.</b> </p>
	<p class="paratype21">“mahārājassahaṃ dhītā, virūpakkhassa caṇḍiyā. </p>
	<p class="paratype27">ahaṃ kāḷī alakkhikā, kāḷakaṇṇīti maṃ vidū. </p>
	<p class="paratype22">okāsaṃ yācito dehi, vasemu tava santike”ti.</p>
	<p class="paratype03">tattha <b>caṇḍiyā</b>ti kodhanā. kodhabhāvena hi mayhaṃ caṇḍīti nāmaṃ kariṃsu. <b>alakkhikā</b>ti nippaññā. <b>maṃ vidū</b>ti evaṃ maṃ cātumahārājikadevaloke jānanti. <b>vasemū</b>ti mayaṃ ajja ekarattaṃ tava santike vaseyyāma, etasmiṃ me anucchiṭṭhāsanasayane okāsaṃ dehīti.</p>
	<p class="paratype03">tato bodhisatto tatiyaṃ gāthamāha — </p>
	<p class="paratype40">42<b>.</b> </p>
	<p class="paratype21">“kiṃsīle kiṃsamācāre, purise nivisase tuvaṃ. </p>
	<p class="paratype22">puṭṭhā me kāḷi akkhāhi, kathaṃ jānemu taṃ mayan”ti.</p>
	<p class="paratype03">tattha <b>nivisase</b>ti tava cittena nivisasi patiṭṭhahasīti.</p>
	<p class="paratype03">tato sā attano guṇaṃ kathentī catutthaṃ gāthamāha — </p>
	<p class="paratype40">43<b>.</b> </p>
	<p class="paratype21">“makkhī paḷāsī sārambhī, issukī maccharī saṭho. </p>
	<p class="paratype22">so mayhaṃ puriso kanto, laddhaṃ yassa vinassatī”ti.</p>
	<p class="paratype03">tassattho — yo puriso attano kataguṇaṃ na jānāti, guṇamakkhī hoti, attano kismiñci kāraṇe kathite “kiṃ ahaṃ etaṃ na jānāmī”ti yugaggāhaṃ gaṇhāti, aññehi kiñci kataṃ disvā sārambhavasena karaṇuttarikaṃ karoti, pare lābhaṃ labhante na tussati, “mayhaṃ issariyaṃ paresaṃ mā hotu, mayhameva hotū”ti sakasampattiṃ gopetvā parassa tiṇaggena telabindumpi na deti, kerāṭikalakkhaṇena samannāgato hutvā attano santakaṃ parassa adatvā tehi tehi upāyehi parasantakameva khādati, yassa laddhaṃ dhaññaṃ vā dhanaṃ vā vinassati na tiṭṭhati, surādhutto akkhadhutto itthidhutto vā hutvā laddhaṃ laddhaṃ vināsetiyeva, ayaṃ etehi guṇehi samannāgato puriso mayhaṃ kanto piyo manāpo, evarūpe ahaṃ cittena patiṭṭhahāmīti.</p>
	<p class="paratype03">sāyeva pañcamachaṭṭhasattamagāthā abhāsi — </p>
	<p class="paratype40">44<b>.</b> </p>
	<p class="paratype21">“kodhano upanāhī ca, pisuṇo ca vibhedako. </p>
	<p class="paratype22">kaṇḍakavāco pharuso, so me kantataro tato. </p>
	<p class="paratype40">45<b>.</b> </p>
	<p class="paratype21">“ajja suveti puriso, sadatthaṃ nāvabujjhati. </p>
	<p class="paratype22">ovajjamāno kuppati, seyyaṃ so atimaññati. </p>
	<p class="paratype40">46<b>.</b> </p>
	<p class="paratype21">“davappaluddho puriso, sabbamittehi dhaṃsati. </p>
	<p class="paratype22">so mayhaṃ puriso kanto, tasmiṃ homi anāmayā”ti.</p>
	<p class="paratype03">tāpi imināva nayena vitthāretabbā. saṅkhepattho panettha — <b>kodhano</b>ti appamattakenāpi kujjhanako. <b>upanāhī</b>ti parassa aparādhaṃ hadaye ṭhapetvā sucirenapi tassa anatthakārako. <b>pisuṇo</b>ti pisuṇavāco. <b>vibhedako</b>ti appamattakenapi mittabhindanako. <b>kaṇḍakavāco</b>ti sadosavāco. <b>pharuso</b>ti thaddhavāco. <b>kantataro</b>ti so puriso mayhaṃ purimāpi kantataro piyataro. <b>ajja suve</b>ti “idaṃ kammaṃ ajja kātabbaṃ, idaṃ sve, idaṃ tatiyadivasādīsū”ti evaṃ so sadatthaṃ attano kiccaṃ nāvabujjhati na jānāti. <b>ovajjamāno</b>ti ovadiyamāno. <b>seyyaṃ so atimaññatī</b>ti jātigottakulappadesasīlācāraguṇehi uttaritaraṃ uttamapuggalaṃ “tvaṃ mayhaṃ kiṃ pahosī”ti atikkamitvā maññati. <b>davappaluddho</b>ti rūpādīsu kāmaguṇesu nirantaradavena paluddho abhibhūto vasaṃ gato. <b>dhaṃsatī</b>ti “tayā mayhaṃ kiṃ katan”tiādīni vatvā sabbeheva mittehi dhaṃsati parihāyati. <b>anāmayā</b>ti ayaṃ etehi guṇehi samannāgate puggale niddukkhā nissokā homi, taṃ labhitvā aññattha anālayā hutvā vasāmī”ti.</p>
	<p class="paratype03">atha naṃ garahanto mahāsatto aṭṭhamaṃ gāthamāha — </p>
	<p class="paratype40">47<b>.</b> </p>
	<p class="paratype21">“apehi etto tvaṃ kāḷi, netaṃ amhesu vijjati. </p>
	<p class="paratype22">aññaṃ janapadaṃ gaccha, nigame rājadhāniyo”ti.</p>
	<p class="paratype03">tattha <b>apehī</b>ti apagaccha. <b>netaṃ amhesū</b>ti etaṃ makkhādikaṃ tava piyabhāvakaraṇaṃ amhesupi na vijjati natthi. <b>nigame rājadhāniyo</b>ti aññe nigamepi aññā rājadhāniyopi gaccha, yattha mayaṃ taṃ na passāma, tattha gacchāti dīpeti.</p>
	<p class="paratype03">taṃ sutvā kāḷakaṇṇī additā hutvā anantaragāthamāha — </p>
	<p class="paratype40">48<b>.</b> </p>
	<p class="paratype21">“ahampi kho taṃ jānāmi, netaṃ tumhesu vijjati. </p>
	<p class="paratype27">santi loke alakkhikā, saṅgharanti bahuṃ dhanaṃ. </p>
	<p class="paratype22">ahaṃ devo ca me bhātā, ubho naṃ vidhamāmase”ti.</p>
	<p class="paratype03">tattha <b>netaṃ tumhesū</b>ti yaṃ mama piyabhāvakaraṇaṃ makkhādikaṃ yena ahaṃ attanāpi samannāgatā, taṃ tumhesu natthīti ahampi etaṃ jānāmi. <b>santi loke alakkhikā</b>ti aññe pana loke nissīlā nippaññā santi. <b>saṅgharantī</b>ti te nissīlā nippaññāpi samānā etehi makkhādīhi bahuṃ dhanaṃ saṅgharanti piṇḍaṃ karonti. <b>ubho na</b>nti taṃ pana etehi saṅgharitvā ṭhapitaṃ dhanaṃ ahañca mayhameva bhātā devo ca nāma devaputtoti ubho ekato hutvā vidhamāmase nāsema, amhākaṃ pana devaloke bahū dibbaparibhogā atthi dibbāni sayanāni, tvaṃ dadeyyāsi vā no vā, ko me tayā atthoti vatvā pakkāmi.</p>
	<p class="paratype03">tassā pakkantakāle sirī devadhītā suvaṇṇavaṇṇehi vatthavilepanehi suvaṇṇālaṅkārena āgantvā upaṭṭhānadvāre pītarasmiṃ vissajjetvā samehi pādehi samaṃ pathaviyaṃ patiṭṭhāya sagāravā aṭṭhāsi. taṃ disvā mahāsatto paṭhamaṃ gāthamāha — </p>
	<p class="paratype40">49<b>.</b> </p>
	<p class="paratype21">“kā nu dibbena vaṇṇena, pathabyā supatiṭṭhitā. </p>
	<p class="paratype22">kā vā tvaṃ kassa vā dhītā, kathaṃ jānemu taṃ mayan”ti.</p>
	<p class="paratype03">tattha <b>dibbenā</b>ti visiṭṭhena uttamena.</p>
	<p class="paratype03">taṃ sutvā sirī dutiyaṃ gāthamāha — </p>
	<p class="paratype40">50<b>.</b> </p>
	<p class="paratype21">“mahārājassahaṃ dhītā, dhataraṭṭhassa sirīmato. </p>
	<p class="paratype27">ahaṃ sirī ca lakkhī ca, bhūripaññāti maṃ vidū. </p>
	<p class="paratype22">okāsaṃ yācito dehi, vasemu tava santike”ti.</p>
	<p class="paratype03">tattha <b>sirī ca lakkhī cā</b>ti sirīti ca lakkhīti ca ahamevaṃnāmā, na aññā. <b>bhūripaññāti maṃ vidū</b>ti maṃ cātumahārājikadevaloke pathavīsamāya vipulāya paññāya samannāgatāti jānanti. <b>vasemu tava santike</b>ti tava anucchiṭṭhāsane ceva anucchiṭṭhasayane ca ekarattiṃ vaseyyāma, okāsaṃ me dehīti.</p>
	<p class="paratype03">tato paraṃ bodhisatto āha — </p>
	<p class="paratype40">51<b>.</b> </p>
	<p class="paratype21">“kiṃsīle kiṃsamācāre, purise nivisase tuvaṃ. </p>
	<p class="paratype22">puṭṭhā me lakkhi akkhāhi, kathaṃ jānemu taṃ mayaṃ. </p>
	<p class="paratype40">52<b>.</b> </p>
	<p class="paratype21">“yo cāpi sīte atha vāpi uṇhe, vātātape ḍaṃsasarīsape ca. </p>
	<p class="paratype22">khudhaṃ pipāsaṃ abhibhuyya sabbaṃ, rattindivaṃ yo satataṃ niyutto. </p>
	<p class="paratype40">53<b>.</b> </p>
	<p class="paratype21">“kālāgatañca na hāpeti atthaṃ, so me manāpo nivise ca tamhi. </p>
	<p class="paratype22">akkodhano mittavā cāgavā ca, sīlūpapanno asaṭhojubhūto. </p>
	<p class="paratype40">54<b>.</b> </p>
	<p class="paratype21">“saṅgāhako sakhilo saṇhavāco, mahattapattopi nivātavutti. </p>
	<p class="paratype22">tasmiṃhaṃ pose vipulā bhavāmi, ūmi samuddassa yathāpi vaṇṇaṃ. </p>
	<p class="paratype40">55<b>.</b> </p>
	<p class="paratype21">“yo cāpi mitte atha vā amitte, seṭṭhe sarikkhe atha vāpi hīne. </p>
	<p class="paratype22">atthaṃ carantaṃ atha vā anatthaṃ, āvī raho saṅgahameva vatte. </p>
	<p class="paratype40">56<b>.</b> </p>
	<p class="paratype21">“vācaṃ na vajjā pharusaṃ kadāci, matassa jīvassa ca tassa homi. </p>
	<p class="paratype27">etesaṃ yo aññataraṃ labhitvā, kantā sirī majjati appapañño. </p>
	<p class="paratype22">taṃ dittarūpaṃ visamaṃ carantaṃ, karīsaṭhānaṃva vivajjayāmi. </p>
	<p class="paratype40">57<b>.</b> </p>
	<p class="paratype21">“attanā kurute lakkhiṃ, alakkhiṃ kurutattanā. </p>
	<p class="paratype22">na hi lakkhiṃ alakkhiṃ vā, añño aññassa kārako”ti. </p>
	<p class="paratype25">seṭṭhissa pucchā hoti, siriyā vissajjanā.</p>
	<p class="paratype03">tattha <b>ḍaṃsasarīsape cā</b>ti ḍaṃsā vuccanti piṅgalamakkhikā, sabbāpi vā makkhikājātikā idha “ḍaṃsā”ti adhippetā. <b>sarīsapā</b>ti dīghajātikā. ḍaṃsā ca sarīsapā ca ḍaṃsasarīsapā, tasmiṃ ḍaṃsasarīsape sati. idaṃ vuttaṃ hoti — yo mahāseṭṭhi sīte vā uṇhe vā vātātape vā ḍaṃsasarīsape vā sati etehi sītādīhi pīḷiyamānopi etāni ceva sītādīni khudhañca pipāsañcāti sabbampetaṃ parissayaṃ abhibhuyya abhibhavitvā tiṇaṃ viya agaṇetvā rattindivaṃ kasivaṇijjādīsu ceva dānasīlādīsu ca satataṃ attano kammesu niyutto attānaṃ yojetvā vattati.</p>
	<p class="paratype03"><b>kālāgatañcā</b>ti kasikālādīsu kasiādīni dhanapariccāgasīlarakkhaṇadhammassavanādikālesu ca dhanapariccajanādippabhedaṃ diṭṭhadhammasamparāye sukhāvahaṃ atthaṃ na hāpeti, yuttappayuttakāle karotiyeva, so mayhaṃ manāpo tasmiñca purise ahaṃ nivisāmīti. <b>akkodhano</b>ti adhivāsanakhantiyā samannāgato. <b>mittavā</b>ti kalyāṇamittena samannāgato. <b>cāgavā</b>ti dhanapariccāgayutto.</p>
	<p class="paratype03"><b>saṅgāhako</b>ti mittasaṅgahāamisasaṅgahadhammasaṅgahānaṃ kārako. <b>sakhilo</b>ti muduvāco. <b>saṇhavāco</b>ti madhuravacano. <b>mahattapattopi nivātavuttī</b>ti mahantaṃ ṭhānaṃ vipulaṃ issariyaṃ pattopi yasena anuddhato nīcavutti paṇḍitānaṃ ovādakaro hoti. <b>tasmiṃhaṃ pose</b>ti tasmiṃ ahaṃ purise. <b>vipulā bhavāmī</b>ti akhuddakā homi. so hi mahatiyā siriyā padaṭṭhānaṃ. <b>ūmi samuddassa yathāpi vaṇṇa</b>nti yathā nāma samuddassa vaṇṇaṃ olokentānaṃ uparūpari āgacchamānā ūmi vipulā viya khāyati, evamahaṃ tasmiṃ puggale vipulā homīti dīpeti.</p>
	<p class="paratype03"><b>āvī raho</b>ti sammukhā ca parammukhā ca. <b>saṅgahameva vatte</b>ti etasmiṃ mittādibhede puggale catubbidhaṃ saṅgahameva vatteti pavatteti.</p>
	<p class="paratype03"><b>na vajjā</b>ti yo kadāci kismiñci kāle pharusavacanaṃ na vadeyya, madhuravacanova hoti. <b>matassa jīvassa cā</b>ti tassāhaṃ puggalassa matassapi jīvantassapi bhattikā homi, idhalokepi paralokepi tādisameva bhajāmīti dasseti. <b>etesaṃ yo</b>ti etesaṃ sītābhibhavanādīnaṃ heṭṭhā vuttaguṇānaṃ yo puggalo ekampi guṇaṃ labhitvā pamajjati pamussati, puna nānuyuñjatīti attho. <b>kantā sirī, kantasiriṃ, kantaṃ siri</b>nti tayopi pāṭhā, tesaṃ vasena ayaṃ atthayojanā — yo puggalo siriṃ labhitvā “kantā me siri yathāṭhāne ṭhitā”ti etesaṃ aññataraṃ guṇaṃ pamajjati, yo vā puggalo kantasiriṃ piyasiriṃ icchanto etesaṃ guṇānaṃ aññataraṃ labhitvā pamajjati, yo vā puggalo siriṃ labhitvā kantaṃ manāpaṃ siriṃ etesaṃ guṇānaṃ aññataraṃ pamajjati. <b>appapañño</b>ti nippañño. <b>taṃ dittarūpaṃ visamaṃ caranta</b>nti taṃ ahaṃ dittasabhāvaṃ gabbitasabhāvaṃ kāyaduccaritādibhedaṃ visamaṃ carantaṃ sucijātiko manusso gūthakūpaṃ viya dūrato vivajjayāmīti.</p>
	<p class="paratype03"><b>añño aññassa kārako</b>ti evaṃ sante lakkhiṃ vā alakkhiṃ vā añño puriso aññassa kārako nāma natthi, yo koci attanā attano lakkhiṃ vā alakkhiṃ vā karotīti.</p>
	<p class="paratype03">evaṃ mahāsatto deviyā vacanaṃ abhinanditvā “idaṃ anucchiṭṭhaṃ āsanañca sayanañca tuyhaṃyeva anucchavikaṃ, pallaṅke ca sayane ca nisīda ceva nipajja cā”ti āha. sā tattha vasitvā paccūsakāle nikkhamitvā cātumahārājikadevalokaṃ gantvā anotattadahe paṭhamaṃ nahāyi. tampi sayanaṃ siridevatāya paribhuttabhāvā sirisayanaṃ nāma jātaṃ. sirisayanassa ayaṃ vaṃso, iminā kāraṇena yāvajjatanā “sirisayanan”ti vuccati.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā siridevī uppalavaṇṇā ahosi, suciparivāraseṭṭhi pana ahameva ahosin”ti. </p>
	<p class="paratype06">sirikāḷakaṇṇijātakavaṇṇanā sattamā. </p> 
</body>
</html>