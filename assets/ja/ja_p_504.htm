<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [498] 2. cittasambhūtajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>15. vīsatinipāto</h3>
	<h4>[498] 2. cittasambhūtajātakavaṇṇanā</h4>
	<p class="paratype03"><b>sabbaṃ narānaṃ saphalaṃ suciṇṇa</b>nti idaṃ satthā jetavane viharanto āyasmato mahākassapassa piyasaṃvāse dve saddhivihārike bhikkhū ārabbha kathesi. te kira aññamaññaṃ appaṭivibhattabhogā paramavissāsikā ahesuṃ, piṇḍāya carantāpi ekatova gacchanti, ekatova āgacchanti, vinā bhavituṃ na sakkonti. dhammasabhāyaṃ bhikkhū tesaṃyeva vissāsaṃ vaṇṇayamānā nisīdiṃsu. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “anacchariyaṃ, bhikkhave, imesaṃ ekasmiṃ attabhāve vissāsikattaṃ, porāṇakapaṇḍitā tīṇi cattāri bhavantarāni gacchantāpi mittabhāvaṃ na vijahiṃsuyevā”ti vatvā atītaṃ āhari. </p>
	<p class="paratype01">atīte avantiraṭṭhe ujjeniyaṃ avantimahārājā nāma rajjaṃ kāresi. tadā ujjeniyā bahi caṇḍālagāmako ahosi. mahāsatto tattha nibbatti, aparopi satto tasseva mātucchāputto hutvā nibbatti. tesu eko citto nāma ahosi, eko sambhūto nāma. te ubhopi vayappattā caṇḍālavaṃsadhovanaṃ nāma sippaṃ uggaṇhitvā ekadivasaṃ “ujjenīnagaradvāre sippaṃ dassessāmā”ti eko uttaradvāre sippaṃ dassesi, eko pācīnadvāre. tasmiñca nagare dve diṭṭhamaṅgalikāyo ahesuṃ, ekā seṭṭhidhītā, ekā purohitadhītā. tā bahukhādanīyabhojanīyamālāgandhādīni gāhāpetvā “uyyānakīḷaṃ kīḷissāmā”ti ekā uttaradvārena nikkhami, ekā pācīnadvārena. tā te caṇḍālaputte sippaṃ dassente disvā “ke ete”ti pucchitvā “caṇḍālaputtā”ti sutvā “apassitabbayuttakaṃ vata passimhā”ti gandhodakena akkhīni dhovitvā nivattiṃsu. mahājano “are duṭṭhacaṇḍāla, tumhe nissāya mayaṃ amūlakāni surābhattādīni na labhimhā”ti te ubhopi bhātike pothetvā anayabyasanaṃ pāpesi.</p>
	<p class="paratype03">te paṭiladdhasaññā uṭṭhāya aññamaññassa santikaṃ gacchantā ekasmiṃ ṭhāne samāgantvā aññamaññassa taṃ dukkhuppattiṃ ārocetvā roditvā paridevitvā “kinti karissāmā”ti mantetvā “imaṃ amhākaṃ jātiṃ nissāya dukkhaṃ uppannaṃ, caṇḍālakammaṃ kātuṃ na sakkhissāma, jātiṃ paṭicchādetvā brāhmaṇamāṇavavaṇṇena takkasilaṃ gantvā sippaṃ uggaṇhissāmā”ti sanniṭṭhānaṃ katvā tattha gantvā dhammantevāsikā hutvā disāpāmokkhācariyassa santike sippaṃ paṭṭhapesuṃ. jambudīpatale “dve kira caṇḍālā jātiṃ paṭicchādetvā sippaṃ uggaṇhantī”ti sūyittha. tesu cittapaṇḍitassa sippaṃ niṭṭhitaṃ, sambhūtassa na tāva niṭṭhāti.</p>
	<p class="paratype03">athekadivasaṃ eko gāmavāsī “brāhmaṇavācanakaṃ karissāmī”ti ācariyaṃ nimantesi. tameva rattiṃ devo vassitvā magge kandarādīni pūresi. ācariyo pātova cittapaṇḍitaṃ pakkosāpetvā “tāta, ahaṃ gantuṃ na sakkhissāmi, tvaṃ māṇavehi saddhiṃ gantā maṅgalaṃ vatvā tumhehi laddhaṃ bhuñjitvā amhehi laddhaṃ āharā”ti pesesi. so “sādhū”ti māṇavake gahetvā gato. yāva māṇavā nhāyanti ceva mukhāni ca dhovanti, tāva manussā pāyāsaṃ vaḍḍhetvā nibbātūti ṭhapesuṃ. māṇavā tasmiṃ anibbuteyeva āgantvā nisīdiṃsu. manussā dakkhiṇodakaṃ datvā tesaṃ purato pātiyo ṭhapesuṃ. sambhūto luddhadhātuko viya hutvā “sītalo”ti saññāya pāyāsapiṇḍaṃ ukkhipitvā mukhe ṭhapesi, so tassa ādittāyoguḷo viya mukhaṃ dahi. so kampamāno satiṃ anupaṭṭhāpetvā cittapaṇḍitaṃ oloketvā caṇḍālabhāsāya eva “khaḷu khaḷū”ti āha . sopi tatheva satiṃ anupaṭṭhāpetvā caṇḍālabhāsāya eva “niggala niggalā”ti āha. māṇavā aññamaññaṃ oloketvā “kiṃ bhāsā nāmesā”ti vadiṃsu. cittapaṇḍito maṅgalaṃ abhāsi. māṇavā bahi nikkhamitvā vaggavaggā hutvā tattha tattha nisīditvā bhāsaṃ sodhentā “caṇḍālabhāsā”ti ñatvā “are duṭṭhacaṇḍālā, ettakaṃ kālaṃ ‘brāhmaṇāmhā’ti vatvā vañcayitthā”ti ubhopi te pothayiṃsu. atheko sappuriso “apethā”ti vāretvā “ayaṃ tumhākaṃ jātiyā doso, gacchatha katthaci deseva pabbajitvā jīvathā”ti te ubho uyyojesi. māṇavā tesaṃ caṇḍālabhāvaṃ ācariyassa ārocesuṃ.</p>
	<p class="paratype03">tepi araññaṃ pavisitvā isipabbajjaṃ pabbajitvā na cirasseva tato cavitvā nerañjarāya tīre migiyā kucchismiṃ nibbattiṃsu. te mātukucchito nikkhantakālato paṭṭhāya ekatova vicaranti, vinā bhavituṃ na sakkonti. te ekadivasaṃ gocaraṃ gahetvā ekasmiṃ rukkhamūle sīsena sīsaṃ, siṅgena siṅgaṃ, tuṇḍena tuṇḍaṃ allīyāpetvā romanthayamāne ṭhite disvā eko luddako sattiṃ khipitvā ekappahāreneva jīvitā voropesi. tato cavitvā nammadānadītīre ukkusayoniyaṃ nibbattiṃsu. tatrāpi vuddhippatte gocaraṃ gahetvā sīsena sīsaṃ, tuṇḍena tuṇḍaṃ allīyāpetvā ṭhite disvā eko yaṭṭhiluddako ekappahāreneva bandhitvā vadhi. tato pana cavitvā cittapaṇḍito kosambiyaṃ purohitassa putto hutvā nibbatti. sambhūtapaṇḍito uttarapañcālarañño putto hutvā nibbatti. te nāmaggahaṇadivasato paṭṭhāya attano jātiṃ anussariṃsu. tesu sambhūtapaṇḍito nirantaraṃ sarituṃ asakkonto catutthaṃ caṇḍālajātimeva anussarati, cittapaṇḍito paṭipāṭiyā catassopi jātiyo. so soḷasavassakāle nikkhamitvā himavantaṃ pavisitvā isipabbajjaṃ pabbajitvā jhānābhiññaṃ nibbattetvā jhānasukhena vītināmento vasi. sambhūtapaṇḍitopi pitu accayena chattaṃ ussāpetvā chattamaṅgaladivaseyeva mahājanamajjhe maṅgalagītaṃ katvā udānavasena dve gāthā abhāsi. taṃ sutvā “amhākaṃ rañño maṅgalagītan”ti orodhāpi gandhabbāpi tameva gītaṃ gāyanti. anukkameneva “rañño piyagītan”ti sabbepi nagaravāsino manussā tameva gāyanti.</p>
	<p class="paratype03">cittapaṇḍitopi himavantapadese vasantoyeva “kiṃ nu kho mama bhātikena sambhūtena chattaṃ laddhaṃ, udāhu na vā”ti upadhārento laddhabhāvaṃ ñatvā “navarajjaṃ tāva idāni gantvāpi bodhetuṃ na sakkhissāmi, mahallakakāle naṃ upasaṅkamitvā dhammaṃ kathetvā pabbājessāmī”ti cintetvā paṇṇāsa vassāni agantvā rañño puttadhītāhi vaḍḍhitakāle iddhiyā gantvā uyyāne otaritvā maṅgalasilāpaṭṭe suvaṇṇapaṭimā viya nisīdi. tasmiṃ khaṇe eko dārako taṃ gītaṃ gāyanto dārūni uddharati. cittapaṇḍito taṃ pakkosi. so āgantvā vanditvā aṭṭhāsi. atha naṃ āha — “tvaṃ pātova paṭṭhāya imameva gītaṃ gāyasi, kiṃ aññaṃ na jānāsī”ti. “bhante, aññānipi bahūni jānāmi, imāni pana dve rañño piyagītāni, tasmā imāneva gāyāmī”ti. “atthi pana rañño gītassa paṭigītaṃ gāyanto”ti? “natthi bhante”ti. “sakkhissasi pana tvaṃ paṭigītaṃ gāyitun”ti? “jānanto sakkhissāmī”ti. “tena hi tvaṃ raññā dvīsu gītesu gāyitesu idaṃ tatiyaṃ katvā gāyassū”ti gītaṃdatvā “gantvā rañño santike gāyissasi, rājā te pasīditvā mahantaṃ issariyaṃ dassatī”ti uyyojesi.</p>
	<p class="paratype03">so sīghaṃ mātu santikaṃ gantvā attānaṃ alaṅkārāpetvā rājadvāraṃ gantvā “eko kira dārako tumhehi saddhiṃ paṭigītaṃ gāyissatī”ti rañño ārocāpetvā “āgacchatū”ti vutte gantvā vanditvā “tvaṃ kira, tāta, paṭigītaṃ gāyissasī”ti puṭṭho “āma, deva, sabbaṃ rājaparisaṃ sannipātethā”ti sannipatitāya parisāya rājānaṃ āha “tumhe tāva, deva, tumhākaṃ gītaṃ gāyatha, athāhaṃ paṭigītaṃ gāyissāmī”ti. rājā gāthādvayamāha — </p>
	<p class="paratype40">24<b>.</b> </p>
	<p class="paratype21">“sabbaṃ narānaṃ saphalaṃ suciṇṇaṃ, na kammunā kiñcana moghamatthi. </p>
	<p class="paratype22">passāmi sambhūtaṃ mahānubhāvaṃ, sakammunā puññaphalūpapannaṃ. </p>
	<p class="paratype40">25<b>.</b> </p>
	<p class="paratype21">“sabbaṃ narānaṃ saphalaṃ suciṇṇaṃ, na kammunā kiñcana moghamatthi. </p>
	<p class="paratype22">kaccinnu cittassapi evamevaṃ, iddho mano tassa yathāpi mayhan”ti.</p>
	<p class="paratype03">tattha <b>na kammunā kiñcana moghamatthī</b>ti sukatadukkaṭesu kammesu kiñcana ekakammampi moghaṃ nāma natthi, nipphalaṃ na hoti, vipākaṃ datvāva nassatīti aparāpariyavedanīyakammaṃ sandhāyāha. <b>sambhūta</b>nti attānaṃ vadati, passāmahaṃ āyasmantaṃ sambhūtaṃ sakena kammena puññaphalūpapannaṃ, sakammaṃ nissāya puññaphalena upapannaṃ taṃ passāmīti attho. <b>kaccinnu cittassapī</b>ti mayañhi dvepi janā ekato hutvā na ciraṃ sīlaṃ rakkhimha, ahaṃ tāva tassa phalena mahantaṃ yasaṃ patto, kacci nu kho me bhātikassa cittassapi evameva mano iddho samiddhoti.</p>
	<p class="paratype03">tassa gītāvasāne dārako gāyanto tatiyaṃ gāthamāha — </p>
	<p class="paratype40">26<b>.</b> </p>
	<p class="paratype21">“sabbaṃ narānaṃ saphalaṃ suciṇṇaṃ, na kammunā kiñcana moghamatthi. </p>
	<p class="paratype22">cittampi jānāhi tatheva deva, iddho mano tassa yathāpi tuyhan”ti.</p>
	<p class="paratype03">taṃ sutvā rājā catutthaṃ gāthamāha — </p>
	<p class="paratype40">27<b>.</b> </p>
	<p class="paratype21">“bhavaṃ nu citto sutamaññato te, udāhu te koci naṃ etadakkhā. </p>
	<p class="paratype22">gāthā sugītā na mamatthi kaṅkhā, dadāmi te gāmavaraṃ satañcā”ti.</p>
	<p class="paratype03">tattha <b>sutamaññato te</b>ti ahaṃ sambhūtassa bhātā citto nāmāti vadantassa cittasseva nu te santikā sutanti attho. <b>koci na</b>nti udāhu mayā sambhūtassa rañño bhātā citto diṭṭhoti koci te etamatthaṃ ācikkhi. <b>sugītā</b>ti sabbathāpi ayaṃ gāthā sugītā, natthettha mama kaṅkhā. <b>gāmavaraṃ satañcā</b>ti gāmavarānaṃ te sataṃ dadāmīti vadati.</p>
	<p class="paratype03">tato dārako pañcamaṃ gāthamāha — </p>
	<p class="paratype40">28<b>.</b> </p>
	<p class="paratype21">“na cāhaṃ citto sutamaññato me, isī ca me etamatthaṃ asaṃsi. </p>
	<p class="paratype22">gantvāna rañño paṭigāhi gāthaṃ, api te varaṃ attamano dadeyyā”ti.</p>
	<p class="paratype03">tattha <b>etamattha</b>nti tumhākaṃ uyyāne nisinno eko isi mayhaṃ etamatthaṃ ācikkhi.</p>
	<p class="paratype03">taṃ sutvā rājā “so mama bhātā citto bhavissati, idāneva naṃ gantvā passissāmī”ti purise āṇāpento gāthādvayamāha — </p>
	<p class="paratype40">29<b>.</b> </p>
	<p class="paratype21">“yojentu ve rājarathe, sukate cittasibbane. </p>
	<p class="paratype22">kacchaṃ nāgānaṃ bandhatha, gīveyyaṃ paṭimuñcatha. </p>
	<p class="paratype40">30<b>.</b> </p>
	<p class="paratype21">“āhaññantu bherimudiṅgasaṅkhe, sīghāni yānāni ca yojayantu. </p>
	<p class="paratype22">ajjevahaṃ assamaṃ taṃ gamissaṃ, yattheva dakkhissamisiṃ nisinnan”ti.</p>
	<p class="paratype03">tattha <b>āhaññantū</b>ti āhanantu. <b>assamaṃ ta</b>nti taṃ assamaṃ.</p>
	<p class="paratype03">so evaṃ vatvā rathaṃ abhiruyha sīghaṃ gantvā uyyānadvāre rathaṃ ṭhapetvā cittapaṇḍitaṃ upasaṅkamitvā vanditvā ekamantaṃ nisinno tuṭṭhamānaso aṭṭhamaṃ gāthamāha — </p>
	<p class="paratype40">31<b>.</b> </p>
	<p class="paratype21">“suladdhalābho vata me ahosi, gāthā sugītā parisāya majjhe. </p>
	<p class="paratype22">svāhaṃ isiṃ sīlavatūpapannaṃ, disvā patīto sumanohamasmī”ti.</p>
	<p class="paratype03">tassattho — suladdhalābho vata mayhaṃ chattamaṅgaladivase parisāya majjhe gītagāthā sugītāva ahosi, svāhaṃ ajja sīlavatasampannaṃ isiṃ disvā pītisomanassappatto jātoti.</p>
	<p class="paratype03">so cittapaṇḍitassa diṭṭhakālato paṭṭhāya somanassappatto “bhātikassa me pallaṅkaṃ attharathā”tiādīni āṇāpento navamaṃ gāthamāha — </p>
	<p class="paratype40">32<b>.</b> </p>
	<p class="paratype21">“āsanaṃ udakaṃ pajjaṃ, paṭiggaṇhātu no bhavaṃ. </p>
	<p class="paratype22">agghe bhavantaṃ pucchāma, agghaṃ kurutu no bhavan”ti.</p>
	<p class="paratype03">tattha <b>agghe</b>ti atithino dātabbayuttakasmiṃ agghe bhavantaṃ āpucchāma. <b>kurutu no</b>ti imaṃ no agghaṃ bhavaṃ paṭiggaṇhātu.</p>
	<p class="paratype03">evaṃ madhurapaṭisanthāraṃ katvā rajjaṃ majjhe bhinditvā dento itaraṃ gāthamāha — </p>
	<p class="paratype40">33<b>.</b> </p>
	<p class="paratype21">“rammañca te āvasathaṃ karontu, nārīgaṇehi paricārayassu. </p>
	<p class="paratype22">karohi okāsamanuggahāya, ubhopimaṃ issariyaṃ karomā”ti.</p>
	<p class="paratype03">tattha <b>imaṃ issariya</b>nti kapilaraṭṭhe uttarapañcālanagare rajjaṃ majjhe bhinditvā dvepi janā karoma anubhavāma.</p>
	<p class="paratype03">tassa taṃ vacanaṃ sutvā cittapaṇḍito dhammaṃ desento cha gāthā abhāsi — </p>
	<p class="paratype40">34<b>.</b> </p>
	<p class="paratype21">“disvā phalaṃ duccaritassa rāja, attho suciṇṇassa mahāvipākaṃ. </p>
	<p class="paratype22">attānameva paṭisaṃyamissaṃ, na patthaye putta pasuṃ dhanaṃ vā. </p>
	<p class="paratype40">35<b>.</b> </p>
	<p class="paratype21">“dasevimā vassadasā, maccānaṃ idha jīvitaṃ. </p>
	<p class="paratype22">apattaññeva taṃ odhiṃ, naḷo chinnova sussati. </p>
	<p class="paratype40">36<b>.</b> </p>
	<p class="paratype21">“tattha kā nandi kā khiḍḍā, kā ratī kā dhanesanā. </p>
	<p class="paratype22">kiṃ me puttehi dārehi, rāja muttosmi bandhanā. </p>
	<p class="paratype40">37<b>.</b> </p>
	<p class="paratype21">“sohaṃ evaṃ pajānāmi, maccu me nappamajjati. </p>
	<p class="paratype22">antakenādhipannassa, kā ratī kā dhanesanā. </p>
	<p class="paratype40">38<b>.</b> </p>
	<p class="paratype21">“jāti narānaṃ adhamā janinda, caṇḍālayoni dvipadākaniṭṭhā. </p>
	<p class="paratype22">sakehi kammehi supāpakehi, caṇḍālagabbhe avasimha pubbe. </p>
	<p class="paratype40">39<b>.</b> </p>
	<p class="paratype21">“caṇḍālāhumha avantīsu, migā nerañjaraṃ pati. </p>
	<p class="paratype22">ukkusā nammadātīre, tyajja brāhmaṇakhattiyā”ti.</p>
	<p class="paratype03">tattha <b>duccaritassā</b>ti mahārāja, tvaṃ sucaritasseva phalaṃ jānāsi, ahaṃ pana duccaritassapi phalaṃ passāmiyeva. mayañhi ubho duccaritassa phalena ito catutthe attabhāve caṇḍālayoniyaṃ nibbattā. tattha na ciraṃ sīlaṃ rakkhitvā tassa phalena tvaṃ khattiyakule nibbatto, ahaṃ brāhmaṇakule, evāhaṃ duccaritassa ca phalaṃ suciṇṇassa ca mahāvipākaṃ disvā attānameva sīlasaṃyamena paṭisaṃyamissaṃ, puttaṃ vā pasuṃ vā dhanaṃ vā na patthemi.</p>
	<p class="paratype03"><b>dasevimā vassadasā</b>ti mahārāja, mandadasakaṃ khiḍḍādasakaṃ vaṇṇadasakaṃ baladasakaṃ paññādasakaṃ hānidasakaṃ pabbhāradasakaṃ vaṅkadasakaṃ momūhadasakaṃ sayanadasakanti imesañhi dasannaṃ dasakānaṃ vasena daseva vassadasā imesaṃ maccānaṃ idha manussaloke jīvitaṃ. tayidaṃ na niyamena sabbā eva etā dasā pāpuṇāti, atha kho appattaññeva taṃ odhiṃ naḷo chinnova sussati. yepi sakalaṃ vassasataṃ jīvanti, tesampi mandadasake pavattā rūpārūpadhammā vicchinditvā ātape khittanaḷo viya tattheva sussanti antaradhāyanti, taṃ odhiṃ atikkamitvā khiḍḍādasakaṃ na pāpuṇanti, tathā khiṭṭādasakādīsu pavattā vaṇṇadasakādīni.</p>
	<p class="paratype03"><b>tatthā</b>ti tasmiṃ evaṃ sussamāne jīvite kā pañca kāmaguṇe nissāya abhinandī, kā kāyakīḷādivasena khiḍḍā, kā somanassavasena rati, kā dhanesanā, kiṃ me puttehi, kiṃ dārehi, muttosmi tamhā puttadārabandhanāti attho. <b>antakenādhipannassā</b>ti jīvitantakarena maccunā abhibhūtassa. <b>dvipadākaniṭṭhā</b>ti dvipadānaṃ antare lāmakā. <b>avasimhā</b>ti dvepi mayaṃ vasimha.</p>
	<p class="paratype03"><b>caṇḍālāhumhā</b>ti mahārāja, ito pubbe catutthaṃ jātiṃ avantiraṭṭhe ujjeninagare caṇḍālā ahumha, tato cavitvā nerañjarāya nadiyā tīre ubhopi migā ahumha. tattha dvepi amhe ekasmiṃ rukkhamūle aññamaññaṃ nissāya ṭhite eko luddako ekeneva sattipahārena jīvitā voropesi, tato cavitvā nammadānadītīre kurarā ahumha. tatrāpi no nissāya ṭhite eko nesādo ekappahāreneva bandhitvā jīvitakkhayaṃ pāpesi, tato cavitvā te mayaṃ ajja brāhmaṇakhattiyā jātā. ahaṃ kosambiyaṃ brāhmaṇakule nibbatto, tvaṃ idha rājā jātoti.</p>
	<p class="paratype03">evamassa atīte lāmakajātiyo pakāsetvā idāni imissāpi jātiyā āyusaṅkhāraparittataṃ dassetvā puññesu ussāhaṃ janento catasso gāthā abhāsi — </p>
	<p class="paratype40">40<b>.</b> </p>
	<p class="paratype21">“upanīyati jīvitamappamāyu, jarūpanītassa na santi tāṇā. </p>
	<p class="paratype22">karohi pañcāla mameta vākyaṃ, mākāsi kammāni dukkhudrayāni. </p>
	<p class="paratype40">41<b>.</b> </p>
	<p class="paratype21">“upanīyati jīvitamappamāyu, jarūpanītassa na santi tāṇā. </p>
	<p class="paratype22">karohi pañcāla mameta vākyaṃ, mākāsi kammāni dukkhapphalāni. </p>
	<p class="paratype40">42<b>.</b> </p>
	<p class="paratype21">“upanīyati jīvitamappamāyu, jarūpanītassa na santi tāṇā. </p>
	<p class="paratype22">karohi pañcāla mameta vākyaṃ, mākāsi kammāni rajassirāni. </p>
	<p class="paratype40">43<b>.</b> </p>
	<p class="paratype21">“upanīyati jīvitamappamāyu, vaṇṇaṃ jarā hanti narassa jiyyato. </p>
	<p class="paratype22">karohi pañcāla mameta vākyaṃ, mākāsi kammaṃ nirayūpapattiyā”ti.</p>
	<p class="paratype03">tattha <b>upanīyatī</b>ti mahārāja, idaṃ jīvitaṃ maraṇaṃ upagacchati. idañhi imesaṃ sattānaṃ appamāyu sarasaparittatāyapi ṭhitiparittatāyapi parittakaṃ, sūriyuggamane tiṇagge ussāvabindusadisaṃ. <b>na santi tāṇā</b>ti na hi jarāya maraṇaṃ upanītassa puttādayo tāṇā nāma honti. <b>mameta vākya</b>nti mama etaṃ vacanaṃ. <b>mākāsī</b>ti mā rūpādikāmaguṇahetu pamādaṃ āpajjitvā nirayādīsu dukkhavaḍḍhanāni kammāni kari. <b>dukkhapphalānī</b>ti dukkhavipākāni. <b>rajassirānī</b>ti kilesarajena okiṇṇasīsāni. <b>vaṇṇa</b>nti jīramānassa narassa sarīravaṇṇaṃ jarā hanti. <b>nirayūpapattiyā</b>ti nirassāde niraye uppajjanatthāya.</p>
	<p class="paratype03">evaṃ mahāsatte kathente rājā tussitvā tisso gāthā abhāsi — </p>
	<p class="paratype40">44<b>.</b> </p>
	<p class="paratype21">“addhā hi saccaṃ vacanaṃ tavetaṃ, yathā isī bhāsasi evametaṃ. </p>
	<p class="paratype22">kāmā ca me santi anapparūpā, te duccajā mādisakena bhikkhu. </p>
	<p class="paratype40">45<b>.</b> </p>
	<p class="paratype21">“nāgo yathā paṅkamajjhe byasanno, passaṃ thalaṃ nābhisambhoti gantuṃ. </p>
	<p class="paratype22">evampahaṃ kāmapaṅke byasanno, na bhikkhuno maggamanubbajāmi. </p>
	<p class="paratype40">46<b>.</b> </p>
	<p class="paratype21">“yathāpi mātā ca pitā ca puttaṃ, anusāsare kinti sukhī bhaveyya. </p>
	<p class="paratype22">evampi maṃ tvaṃ anusāsa bhante, yathā ciraṃ pecca sukhī bhaveyyan”ti.</p>
	<p class="paratype03">tattha <b>anapparūpā</b>ti aparittajātikā bahū aparimitā. <b>te duccajā mādisakenā</b>ti bhātika, tvaṃ kilese pahāya ṭhito, ahaṃ pana kāmapaṅke nimuggo, tasmā mādisakena te kāmā duccajā. <b>“nāgo yathā”</b>ti iminā attano kāmapaṅke nimuggabhāvassa upamaṃ dasseti. tattha <b>byasanno</b>ti visanno anupaviṭṭho ayameva vā pāṭho. <b>magga</b>nti tumhākaṃ ovādānusāsanīmaggaṃ <b>nānubbajāmi</b> pabbajituṃ na sakkomi, idheva pana me ṭhitassa ovādaṃ dethāti. <b>anusāsare</b>ti anusāsanti.</p>
	<p class="paratype03">atha naṃ mahāsatto āha — </p>
	<p class="paratype40">47<b>.</b> </p>
	<p class="paratype21">“no ce tuvaṃ ussahase janinda, kāme ime mānusake pahātuṃ. </p>
	<p class="paratype22">dhammiṃ baliṃ paṭṭhapayassu rāja, adhammakāro tava māhu raṭṭhe. </p>
	<p class="paratype40">48<b>.</b> </p>
	<p class="paratype21">“dūtā vidhāvantu disā catasso, nimantakā samaṇabrāhmaṇānaṃ. </p>
	<p class="paratype22">te annapānena upaṭṭhahassu, vatthena senāsanapaccayena ca. </p>
	<p class="paratype40">49<b>.</b> </p>
	<p class="paratype21">“annena pānena pasannacitto, santappaya samaṇabrāhmaṇe ca. </p>
	<p class="paratype22">datvā ca bhutvā ca yathānubhāvaṃ, anindito saggamupehi ṭhānaṃ. </p>
	<p class="paratype40">50<b>.</b> </p>
	<p class="paratype21">“sace ca taṃ rāja mado saheyya, nārīgaṇehi paricārayantaṃ. </p>
	<p class="paratype22">imameva gāthaṃ manasī karohi, bhāsesi cenaṃ parisāya majjhe. </p>
	<p class="paratype40">51<b>.</b> </p>
	<p class="paratype21">“abbhokāsasayo jantu, vajantyā khīrapāyito. </p>
	<p class="paratype22">parikiṇṇo suvānehi, svājja rājāti vuccatī”ti.</p>
	<p class="paratype03">tattha <b>ussahase</b>ti ussahasi. <b>dhammiṃ bali</b>nti dhammena samena anatirittaṃ baliṃ gaṇhāti attho. <b>adhammakāro</b>ti porāṇakarājūhi ṭhapitaṃ vinicchayadhammaṃ bhinditvā pavattā adhammakiriyā. <b>nimantakā</b>ti dhammikasamaṇabrāhmaṇe nimantetvā pakkosakā. <b>yathānubhāva</b>nti yathābalaṃ yathāsattiṃ. <b>imameva gātha</b>nti idāni vattabbaṃ sandhāyāha. tatrāyaṃ adhippāyo — “mahārāja, sace taṃ mado abhibhaveyya, sace te nārīgaṇaparivutassa rūpādayo vā kāmaguṇe rajjasukhaṃ vā ārabbha māno uppajjeyya, athevaṃ cinteyyāsi ‘ahaṃ pure caṇḍālayoniyaṃ nibbatto channassa tiṇakuṭimattassapi abhāvā abbhokāsasayo ahosiṃ, tadā hi me mātā caṇḍālī araññaṃ dārupaṇṇādīnaṃ atthāya gacchantī maṃ kukkuragaṇassa majjhe abbhokāse nipajjāpetvā attano khīraṃ pāyetvā gacchati, sohaṃ kukkurehi parivārito tehiyeva saddhiṃ sunakhiyā khīraṃ pivitvā vaḍḍhito, evaṃ nīcajacco hutvā ajja rājā nāma jāto’ti. ‘iti kho, tvaṃ mahārāja, iminā atthena attānaṃ ovadanto yo so pubbe abbhokāsasayo jantu araññe vajantiyā caṇḍāliyā ito cito ca anusañcarantiyā sunakhiyā ca khīraṃ pāyito sunakhehi parikiṇṇo vaḍḍhito, so ajja rājāti vuccatī’ti imaṃ gāthaṃ bhāseyyāsī”ti.</p>
	<p class="paratype03">evaṃ mahāsatto tassa ovādaṃ datvā “dinno te mayā ovādo, idāni tvaṃ pabbaja vā mā vā, attanāva attano kammassa vipākaṃ paṭisevissatī”ti vatvā ākāse uppatitvā tassa matthake pādarajaṃ pātento himavantameva gato. rājāpi taṃ disvā uppannasaṃvego jeṭṭhaputtassa rajjaṃ datvā balakāyaṃ nivattetvā himavantābhimukho pāyāsi. mahāsatto tassāgamanaṃ ñatvā isigaṇaparivuto āgantvā taṃ ādāya gantvā pabbājetvā kasiṇaparikammaṃ ācikkhi. so jhānābhiññaṃ nibbattesi. iti te ubhopi brahmalokūpagā ahesuṃ.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, porāṇakapaṇḍitā tīṇi cattāri bhavantarāni gacchantāpi daḷhavissāsāva ahesun”ti vatvā jātakaṃ samodhānesi — “tadā sambhūtapaṇḍito ānando ahosi, cittapaṇḍito pana ahameva ahosin”ti. </p>
	<p class="paratype06">cittasambhūtajātakavaṇṇanā dutiyā </p> 
</body>
</html>