<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [415] 10. kummāsapiṇḍijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>7. sattakanipāto</h3>
	<h4>2. gandhāravaggo</h4>
	<h5>[415] 10. kummāsapiṇḍijātakavaṇṇanā</h5>
	<p class="paratype03"><b>na kiratthī</b>ti idaṃ satthā jetavane viharanto mallikaṃ deviṃ ārabbha kathesi. sā hi sāvatthiyaṃ ekassa mālākārajeṭṭhakassa dhītā uttamarūpadharā mahāpuññā soḷasavassikakāle ekadivasaṃ kumārikāhi saddhiṃ pupphārāmaṃ gacchantī tayo kummāsapiṇḍe gahetvā pupphapacchiyaṃ ṭhapetvā gacchati. sā nagarato nikkhamanakāle bhagavantaṃ sarīrappabhaṃ vissajjetvā bhikkhusaṅghaparivutaṃ nagaraṃ pavisantaṃ disvā tayo kummāsapiṇḍe upanāmesi. satthā catumahārājadattiyaṃ pattaṃ upanetvā paṭiggahesi. sāpi tathāgatassa pāde sirasā vanditvā buddhārammaṇaṃ pītiṃ gahetvā ekamantaṃ aṭṭhāsi. satthā taṃ oloketvā sitaṃ pātvākāsi. āyasmā ānando “ko nu kho, bhante, hetu ko paccayo tathāgatassa sitakaraṇe”ti bhagavantaṃ pucchi. athassa satthā “ānanda, ayaṃ kumārikā imesaṃ kummāsapiṇḍānaṃ phalena ajjeva kosalarañño aggamahesī bhavissatī”ti sitakāraṇaṃ kathesi.</p>
	<p class="paratype03">kumārikāpi pupphārāmaṃ gatā . taṃ divasameva kosalarājā ajātasattunā saddhiṃ yujjhanto yuddhaparājito palāyitvā assaṃ abhiruyha āgacchanto tassā gītasaddaṃ sutvā paṭibaddhacitto assaṃ taṃ ārāmābhimukhaṃ pesesi. puññasampannā kumārikā rājānaṃ disvā apalāyitvāva āgantvā assassa nāsarajjuyā gaṇhi, rājā assapiṭṭhiyaṃ nisinnova “sasāmikāsi, asāmikāsī”ti pucchitvā asāmikabhāvaṃ ñatvā assā oruyha vātātapakilanto tassā aṅke nipanno muhuttaṃ vissamitvā taṃ assapiṭṭhiyaṃ nisīdāpetvā balakāyaparivuto nagaraṃ pavisitvā attano kulagharaṃ pesetvā sāyanhasamaye yānaṃ pahiṇitvā mahantena sakkārasammānena kulagharato āharāpetvā ratanarāsimhi ṭhapetvā abhisekaṃ datvā aggamahesiṃ akāsi. tato paṭṭhāya ca sā rañño piyā ahosi manāpā, pubbuṭṭhāyikādīhi pañcahi kalyāṇadhammehi samannāgatā patidevatā, buddhānampi vallabhā ahosi. tassā satthu tayo kummāsapiṇḍe datvā taṃ sampattiṃ adhigatabhāvo sakalanagaraṃ pattharitvā gato.</p>
	<p class="paratype03">athekadivasaṃ dhammasabhāyaṃ kathaṃ samuṭṭhāpesuṃ “āvuso, mallikā devī buddhānaṃ tayo kummāsapiṇḍe datvā tesaṃ phalena taṃ divasaññeva abhisekaṃ pattā, aho buddhānaṃ mahāguṇatā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “anacchariyaṃ, bhikkhave, mallikāya ekassa sabbaññubuddhassa tayo kummāsapiṇḍe datvā kosalarañño aggamahesibhāvādhigamo. kasmā? buddhānaṃ guṇamahantatāya. porāṇakapaṇḍitā pana paccekabuddhānaṃ aloṇakaṃ asnehaṃ aphāṇitaṃ kummāsaṃ datvā tassa phalena dutiye attabhāve tiyojanasatike kāsiraṭṭhe rajjasiriṃ pāpuṇiṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ daliddakule nibbattitvā vayappatto ekaṃ seṭṭhiṃ nissāya bhatiyā kammaṃ karonto jīvikaṃ kappesi. so ekadivasaṃ “pātarāsatthāya me bhavissatī”ti antarāpaṇato cattāro kummāsapiṇḍe gahetvā kammantaṃ gacchanto cattāro paccekabuddhe bhikkhācāratthāya bārāṇasinagarābhimukhe āgacchante disvā “ime bhikkhaṃ sandhāya bārāṇasiṃ gacchanti, mayhampime cattāro kummāsapiṇḍā atthi, yaṃnūnāhaṃ ime imesaṃ dadeyyan”ti cintetvā te upasaṃkamitvā vanditvā “bhante, ime me hatthe cattāro kummāsapiṇḍā, ahaṃ ime tumhākaṃ dadāmi, sādhu me, bhante, paṭiggaṇhatha, evamidaṃ puññaṃ mayhaṃ bhavissati dīgharattaṃ hitāya sukhāyā”ti vatvā tesaṃ adhivāsanaṃ viditvā vālikaṃ ussāpetvā cattāri āsanāni paññapetvā tesaṃ upari sākhābhaṅgaṃ attharitvā paccekabuddhe paṭipāṭiyā nisīdāpetvā paṇṇapuṭena udakaṃ āharitvā dakkhiṇodakaṃ pātetvā catūsu pattesu cattāro kummāsapiṇḍe patiṭṭhāpetvā vanditvā “bhante, etesaṃ nissandena daliddagehe nibbatti nāma mā hotu, sabbaññutaññāṇappaṭivedhassa paccayo hotū”ti āha. paccekabuddhā paribhuñjiṃsu, paribhogāvasāne anumodanaṃ katvā uppatitvā nandamūlakapabbhārameva agamaṃsu.</p>
	<p class="paratype03">bodhisatto añjaliṃ paggayha paccekabuddhagataṃ pītiṃ gahetvā tesu cakkhupathaṃ atītesu attano kammantaṃ gantvā yāvatāyukaṃ dānaṃ anussaritvā kālaṃ katvā tassa phalena bārāṇasirañño aggamahesiyā kucchimhi nibbatti, brahmadattakumārotissa nāmaṃ akaṃsu. so attano padasā gamanakālato paṭṭhāya “ahaṃ imasmiṃyeva nagare bhatako hutvā kammantaṃ gacchanto paccekabuddhānaṃ cattāro kummāsapiṇḍe datvā tassa dānassa phalena idha nibbatto”ti pasannādāse mukhanimittaṃ viya sabbaṃ purimajātikiriyaṃ jātissarañāṇena pākaṭaṃ katvā passi. so vayappatto takkasilāyaṃ gantvā sabbasippāni uggaṇhitvā paccāgantvā sikkhitasippaṃ pitu dassetvā tuṭṭhena pitarā oparajje patiṭṭhāpito, aparabhāge pitu accayena rajje patiṭṭhāsi. athassa uttamarūpadharaṃ kosalarañño dhītaraṃ ānetvā aggamahesiṃ akaṃsu, chattamaṅgaladivase panassa sakalanagaraṃ devanagaraṃ viya alaṅkariṃsu.</p>
	<p class="paratype03">so nagaraṃ padakkhiṇaṃ katvā alaṅkatapāsādaṃ abhiruhitvā mahātalamajjhe samussitasetacchattaṃ pallaṅkaṃ abhiruyha nisinno parivāretvā ṭhite ekato amacce, ekato brāhmaṇagahapatiādayo nānāvibhave sirivilāsasamujjale, ekato nānāvidhapaṇṇākārahatthe nāgaramanusse, ekato alaṅkatadevaccharasaṅghaṃ viya soḷasasahassasaṅkhaṃ nāṭakitthigaṇanti imaṃ atimanoramaṃ sirivibhavaṃ olokento attano pubbakammaṃ anussaritvā “idaṃ suvaṇṇapiṇḍikaṃ kañcanamālaṃ setacchattaṃ, imāni ca anekasahassāni hatthivāhanāssavāhanarathavāhanāni, maṇimuttādipūritā sāragabbhā, nānāvidhadhaññapūritā mahāpathavī, devaccharapaṭibhāgā nāriyo cāti sabbopesa mayhaṃ sirivibhavo na aññassa santako, catunnaṃ paccekabuddhānaṃ dinnassa catukummāsapiṇḍadānasseva santako, te nissāya mayā esa laddho”ti paccekabuddhānaṃ guṇaṃ anussaritvā attano kammaṃ pākaṭaṃ akāsi. tassa taṃ anussarantassa sakalasarīraṃ pītiyā pūri. so pītiyā temitahadayo mahājanassa majjhe udānagītaṃ gāyanto dve gāthā abhāsi — </p>
	<p class="paratype40">142<b>.</b> </p>
	<p class="paratype21">“na kiratthi anomadassisu, pāricariyā buddhesu appikā. </p>
	<p class="paratype22">sukkhāya aloṇikāya ca, passa phalaṃ kummāsapiṇḍiyā. </p>
	<p class="paratype40">143<b>.</b> </p>
	<p class="paratype21">“hatthigavāssā cime bahū, dhanadhaññaṃ pathavī ca kevalā. </p>
	<p class="paratype22">nāriyo cimā accharūpamā, passa phalaṃ kummāsapiṇḍiyā”ti.</p>
	<p class="paratype03">tattha <b>anomadassisū</b>ti anomassa alāmakassa paccekabodhiñāṇassa diṭṭhattā paccekabuddhā anomadassino nāma. <b>pāricariyā</b>ti abhivādanapaccuṭṭhānañjalikammādibhedā sāmīcikiriyāpi, sampatte disvā attano santakaṃ appaṃ vā bahuṃ vā lūkhaṃ vā paṇītaṃ vā deyyadhammaṃ cittaṃ pasādetvā guṇaṃ sallakkhetvā tisso cetanā visodhetvā phalaṃ saddahitvā pariccajanakiriyāpi . <b>buddhesū</b>ti paccekabuddhesu. <b>appikā</b>ti mandā parittā nāma natthi kira. <b>sukkhāyā</b>ti nisnehāya. <b>aloṇikāyā</b>ti phāṇitavirahitāya. nipphāṇitattā hi sā “aloṇikā”ti vuttā. <b>kummāsapiṇḍiyā</b>ti cattāro kummāsapiṇḍe ekato katvā gahitaṃ kummāsaṃ sandhāya evamāha. guṇavantānaṃ samaṇabrāhmaṇānaṃ guṇaṃ sallakkhetvā cittaṃ pasādetvā phaluppattiṃ pāṭikaṅkhamānānaṃ tisso cetanā visodhetvā dinnapadakkhiṇā appikā nāma natthi, nibbattanibbattaṭṭhāne mahāsampattimeva detīti vuttaṃ hoti. hoti cettha — </p>
	<p class="paratype21">“natthi citte pasannamhi, appikā nāma dakkhiṇā. </p>
	<p class="paratype22">tathāgate vā sambuddhe, atha vā tassa sāvake. </p>
	<p class="paratype21">“tiṭṭhante nibbute cāpi, same citte samaṃ phalaṃ. </p>
	<p class="paratype22">cetopaṇidhihetu hi, sattā gacchanti suggatin”ti. (vi. va. 804, 806).</p>
	<p class="paratype03">imassa panatthassa dīpanatthāya — </p>
	<p class="paratype21">“khīrodanaṃ ahamadāsiṃ, bhikkhuno piṇḍāya carantassa. (vi. va. 413). </p>
	<p class="paratype22">tassā me passa vimānaṃ, accharā kāmavaṇṇinīhamasmi. (vi. va. 334). </p>
	<p class="paratype21">“accharāsahassassāhaṃ, pavarā passa puññānaṃ vipākaṃ. </p>
	<p class="paratype22">tena metādiso vaṇṇo, tena me idha mijjhati. </p>
	<p class="paratype21">“uppajjanti ca me bhogā, ye keci manaso piyā. </p>
	<p class="paratype22">tenamhi evaṃ jalitānubhāvā, vaṇṇo ca me sabbadisā pabhāsatī”ti. (vi. va. 334-336) — </p>
	<p class="paratype25">evamādīni vimānavatthūni āharitabbāni.</p>
	<p class="paratype03"><b>dhanadhañña</b>nti muttādidhanañca satta dhaññāni ca. <b>pathavī ca kevalā</b>ti sakalā cesā mahāpathavīti sakalapathaviṃ hatthagataṃ maññamāno vadati. <b>passa phalaṃ kummāsapiṇḍiyā</b>ti attano dānaphalaṃ attanāva dassento evamāha. dānaphalaṃ kira bodhisattā ca sabbaññubuddhāyeva ca jānanti. teneva satthā itivuttake suttantaṃ kathento — </p>
	<p class="paratype02">“evañce, bhikkhave, sattā jāneyyuṃ dānasaṃvibhāgassa vipākaṃ, yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya. yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu. yasmā ca kho, bhikkhave, sattā na evaṃ jānanti dānasaṃvibhāgassa vipākaṃ, yathāhaṃ jānāmi, tasmā adatvā bhuñjanti, maccheramalañca nesaṃ cittaṃ pariyādāya tiṭṭhatī”ti (itivu. 26).</p>
	<p class="paratype03">bodhisattopi attano chattamaṅgaladivase sañjātapītipāmojjo imāhi dvīhi gāthāhi udānagītaṃ gāyi. tato paṭṭhāya “rañño piyagītan”ti bodhisattassa nāṭakitthiyo ca sesanāṭakagandhabbādayopi ca antepurajanopi antonagaravāsinopi bahinagaravāsinopi pānāgāresupi amaccamaṇḍalesupi “amhākaṃ rañño piyagītan”ti tadeva gītaṃ gāyanti. evaṃ addhāne gate aggamahesī tassa gītassa atthaṃ jānitukāmā ahosi, mahāsattaṃ pana pucchituṃ na visahati. athassā ekasmiṃ guṇe pasīditvā ekadivasaṃ rājā “bhadde, varaṃ te dassāmi, varaṃ gaṇhāhī”ti āha. “sādhu, deva, gaṇhāmī”ti. “hatthiassādīsu te kiṃ dammī”ti? “deva, tumhe nissāya mayhaṃ na kiñci natthi, na me etehi attho, sace pana dātukāmāttha, tumhākaṃ gītassa atthaṃ kathetvā dethā”ti. “bhadde, ko te iminā varena attho, aññaṃ gaṇhāhī”ti. “deva, aññena me attho natthi, etadeva gaṇhāmī”ti. “sādhu bhadde, kathessāmi, tuyhaṃ pana ekikāya raho na kathessāmi, dvādasayojanikāya bārāṇasiyā bheriṃ carāpetvā rājadvāre ratanamaṇḍapaṃ kāretvā ratanapallaṅkaṃ paññāpetvā amaccabrāhmaṇādīhi ca nāgarehi ceva soḷasahi itthisahassehi ca parivuto tesaṃ majjhe ratanapallaṅke nisīditvā kathessāmī”ti. sā “sādhu, devā”ti sampaṭicchi.</p>
	<p class="paratype03">rājā tathā kāretvā amaragaṇaparivuto sakko devarājā viya mahājanakāyaparivuto ratanapallaṅke nisīdi. devīpi sabbālaṅkārapaṭimaṇḍitā kañcanabhaddapīṭhaṃ attharitvā ekamante akkhikoṭiyā oloketvā tathārūpe ṭhāne nisīditvā “deva, tumhākaṃ tussitvā gāyanamaṅgalagītassa tāva me atthaṃ gaganatale puṇṇacandaṃ uṭṭhāpento viya pākaṭaṃ katvā kathethā”ti vatvā tatiyaṃ gāthamāha — </p>
	<p class="paratype40">144<b>.</b> </p>
	<p class="paratype21">“abhikkhaṇaṃ rājakuñjara, gāthā bhāsasi kosalādhipa. </p>
	<p class="paratype22">pucchāmi taṃ raṭṭhavaḍḍhana, bāḷhaṃ pītimano pabhāsasī”ti.</p>
	<p class="paratype03">tattha <b>kosalādhipā</b>ti na so kosalaraṭṭhādhipo, kusale pana dhamme adhipatiṃ katvā viharati, tena naṃ ālapantī evamāha, kusalādhipa kusalajjhāsayāti attho. <b>bāḷhaṃ pītimano pabhāsasī</b>ti ativiya pītiyuttacitto hutvā bhāsasi, tasmā kathetha tāva me etāsaṃ gāthānaṃ atthanti.</p>
	<p class="paratype03">athassa gāthānamatthaṃ āvi karonto mahāsatto catasso gāthā abhāsi — </p>
	<p class="paratype40">145<b>.</b> </p>
	<p class="paratype21">“imasmiṃyeva nagare, kule aññatare ahuṃ. </p>
	<p class="paratype22">parakammakaro āsiṃ, bhatako sīlasaṃvuto. </p>
	<p class="paratype40">146<b>.</b> </p>
	<p class="paratype21">“kammāya nikkhamantohaṃ, caturo samaṇeddasaṃ. </p>
	<p class="paratype22">ācārasīlasampanne, sītibhūte anāsave. </p>
	<p class="paratype40">147<b>.</b> </p>
	<p class="paratype21">“tesu cittaṃ pasādetvā, nisīdetvā paṇṇasanthate. </p>
	<p class="paratype22">adaṃ buddhānaṃ kummāsaṃ, pasanno sehi pāṇibhi. </p>
	<p class="paratype40">148<b>.</b> </p>
	<p class="paratype21">“tassa kammassa kusalassa, idaṃ me edisaṃ phalaṃ. </p>
	<p class="paratype22">anubhomi idaṃ rajjaṃ, phītaṃ dharaṇimuttaman”ti.</p>
	<p class="paratype03">tattha <b>kule aññatare</b>ti nāmena vā gottena vā apākaṭe ekasmiṃyeva kule. <b>ahu</b>nti nibbattiṃ. <b>parakammakaro āsi</b>nti tasmiṃ kule jātovāhaṃ daliddatāya parassa kammaṃ katvā jīvikaṃ kappento parakammakaro āsiṃ. <b>bhatako</b>ti paravetanabhato. <b>sīlasaṃvuto</b>ti pañcasīlasaṃvare ṭhito, bhatiyā jīvantopi dussīlyaṃ pahāya sīlasampannova ahosinti dīpeti. <b>kammāya nikkhamantoha</b>nti taṃ divasaṃ kattabbakiccassa karaṇatthāya nikkhanto ahaṃ. <b>caturo samaṇeddasa</b>nti bhadde, ahaṃ nagarā nikkhamma mahāmaggaṃ āruyha attano kammabhūmiṃ gacchanto bhikkhāya bārāṇasinagaraṃ pavisante samitapāpe cattāro pabbajite addasaṃ. <b>ācārasīlasampanne</b>ti ekavīsatiyā anesanāhi jīvikakappanaṃ anācāro nāma, tassa paṭipakkhena ācārena ceva maggaphalehi āgatena sīlena ca samannāgate. <b>sītibhūte</b>ti rāgādipariḷāhavūpasamena ceva ekādasāgginibbāpanena ca sītibhāvappatte. <b>anāsave</b>ti kāmāsavādivirahite. <b>nisīdetvā</b>ti vālikāsanānaṃ upari santhate paṇṇasanthare nisīdāpetvā. santharo hi idha santhatoti vutto. <b>ada</b>nti nesaṃ udakaṃ datvā sakkaccaṃ sakehi hatthehi kummāsaṃ adāsiṃ. <b>kusalassā</b>ti ārogyānavajjaṭṭhena kusalassa. <b>phala</b>nti tassa nissandaphalaṃ. <b>phīta</b>nti sabbasampattiphullitaṃ.</p>
	<p class="paratype03">evañca mahāsattassa attano kammaphalaṃ vitthāretvā kathentassa sutvā devī pasannamanā “sace, mahārāja, evaṃ paccakkhato dānaphalaṃ jānātha, ito dāni paṭṭhāya ekaṃ bhattapiṇḍaṃ labhitvā dhammikasamaṇabrāhmaṇānaṃ datvāva paribhuñjeyyāthā”ti bodhisattassa thutiṃ karontī — </p>
	<p class="paratype40">149<b>.</b> </p>
	<p class="paratype21">“dadaṃ bhuñja mā ca pamādo, cakkaṃ vattaya kosalādhipa. </p>
	<p class="paratype22">mā rāja adhammiko ahu, dhammaṃ pālaya kosalādhipā”ti. — imaṃ gāthamāha.</p>
	<p class="paratype03">tattha <b>dadaṃ bhuñjā</b>ti aññesaṃ datvāva attanā bhuñja. <b>mā ca pamādo</b>ti dānādīsu puññesu mā pamajji. <b>cakkaṃ vattaya kosalādhipā</b>ti kusalajjhāsaya, mahārāja, patirūpadesavāsādikaṃ catubbidhaṃ dhammacakkaṃ pavattehi. pakatiratho hi dvīhi cakkehi gacchati, ayaṃ pana kāyo imehi catūhi cakkehi devalokaṃ gacchati, tena te “dhammacakkan”ti saṅkhyaṃ gatā, taṃ tvaṃ cakkaṃ pavattehi. <b>adhammiko</b>ti yathā aññe chandāgatiṃ gacchantā lokaṃ ucchuyante pīḷetvā viya dhanameva saṃkaḍḍhantā adhammikā honti, tathā tvaṃ mā adhammiko ahu. <b>dhammaṃ pālayā</b>ti — </p>
	<p class="paratype21">“dānaṃ sīlaṃ pariccāgaṃ, ajjavaṃ maddavaṃ tapaṃ. </p>
	<p class="paratype22">akkodhaṃ avihiṃsañca, khantiñca avirodhanan”ti. (jā. 2.21.176) — </p>
	<p class="paratype25">imaṃ pana dasavidhaṃ rājadhammameva pālaya rakkha, mā pariccaji.</p>
	<p class="paratype03">mahāsatto tassā vacanaṃ sampaṭicchanto — </p>
	<p class="paratype40">150<b>.</b> </p>
	<p class="paratype21">“sohaṃ tadeva punappunaṃ, vaṭumaṃ ācarissāmi sobhane. </p>
	<p class="paratype22">ariyācaritaṃ sukosale, arahanto me manāpāva passitun”ti. — gāthamāha.</p>
	<p class="paratype03">tattha <b>vaṭuma</b>nti maggaṃ. <b>ariyācarita</b>nti ariyehi buddhādīhi āciṇṇaṃ. <b>sukosale</b>ti sobhane kosalarañño dhīteti attho. <b>arahanto</b>ti kilesehi ārakattā, arānañca arīnañca hatattā, paccayānaṃ arahattā evaṃladdhanāmā paccekabuddhā. idaṃ vuttaṃ hoti — bhadde, kosalarājadhīte so ahaṃ “dānaṃ me dinnan”ti tittiṃ akatvā punappunaṃ tadeva ariyācaritaṃ dānamaggaṃ ācarissāmi. mayhañhi aggadakkhiṇeyyattā arahanto manāpadassanā, cīvarādīni dātukāmatāya teyeva passituṃ icchāmīti.</p>
	<p class="paratype03">evañca pana vatvā rājā deviyā sampattiṃ oloketvā “bhadde, mayā tāva purimabhave attano kusalakammaṃ vitthāretvā kathitaṃ, imāsaṃ pana nārīnaṃ majjhe rūpena vā līḷāvilāsena vā tayā sadisī ekāpi natthi, sā tvaṃ kiṃ kammaṃ katvā imaṃ sampattiṃ paṭilabhī”ti pucchanto puna gāthamāha — </p>
	<p class="paratype40">151<b>.</b> </p>
	<p class="paratype21">“devī viya accharūpamā, majjhe nārigaṇassa sobhasi. </p>
	<p class="paratype22">kiṃ kammamakāsi bhaddakaṃ, kenāsi vaṇṇavatī sukosale”ti.</p>
	<p class="paratype03">tassattho — bhadde <b>sukosale</b> kosalarañño sudhīte tvaṃ rūpasampattiyā <b>accharūpamā</b> tidasapure sakkassa devarañño aññatarā devadhītā viya imassa nārīgaṇassa majjhe sobhasi, pubbe kiṃ nāma <b>bhaddakaṃ</b> kalyāṇakammaṃ akāsi, kenāsi kāraṇena evaṃ vaṇṇavatī jātāti.</p>
	<p class="paratype03">athassa sā purimabhave kalyāṇakammaṃ kathentī sesagāthādvayamāha — </p>
	<p class="paratype40">152<b>.</b> </p>
	<p class="paratype21">“ambaṭṭhakulassa khattiya, dāsyāhaṃ parapesiyā ahuṃ. </p>
	<p class="paratype22">saññatā ca dhammajīvinī, sīlavatī ca apāpadassanā. </p>
	<p class="paratype40">153<b>.</b> </p>
	<p class="paratype21">“uddhaṭabhattaṃ ahaṃ tadā, caramānassa adāsiṃ bhikkhuno. </p>
	<p class="paratype22">vittā sumanā sayaṃ ahaṃ, tassa kammassa phalaṃ mamedisan”ti.</p>
	<p class="paratype03">sāpi kira jātissarāva ahosi, tasmā attano jātissarañāṇena paricchinditvāva kathesi.</p>
	<p class="paratype03">tattha <b>ambaṭṭhakulassā</b>ti kuṭumbiyakulassa. <b>dāsyāha</b>nti dāsī ahaṃ, “dāsāhan”tipi pāṭho. <b>parapesiyā</b>ti parehi tassa tassa kiccassa karaṇatthāya pesitabbā pesanakārikā. <b>saññatā</b>ti dāsiyo nāma dussīlā honti, ahaṃ pana tīhi dvārehi saññatā sīlasampannā. <b>dhammajīvinī</b>ti paravañcanādīni akatvā dhammena samena pavattitajīvikā. <b>sīlavatī</b>ti ācārasampannā guṇavatī. <b>apāpadassanā</b>ti kalyāṇadassanā piyadhammā.</p>
	<p class="paratype03"><b>uddhaṭabhatta</b>nti attano pattakoṭṭhāsavasena uddharitvā laddhabhāgabhattaṃ. <b>bhikkhuno</b>ti bhinnakilesassa paccekabuddhassa. <b>vittā sumanā</b>ti tuṭṭhā somanassajātā kammaphalaṃ saddahantī. <b>tassa kammassā</b>ti tassa ekabhikkhādānakammassa. idaṃ vuttaṃ hoti — ahaṃ, mahārāja, pubbe sāvatthiyaṃ aññatarassa kuṭumbiyakulassa dāsī hutvā attano laddhabhāgabhattaṃ ādāya nikkhamantī ekaṃ paccekabuddhaṃ piṇḍāya carantaṃ disvā attano taṇhaṃ milāpetvā saññatādiguṇasampannā kammaphalaṃ saddahantī tassa taṃ bhattaṃ adāsiṃ, sāhaṃ yāvatāyukaṃ ṭhatvā kālaṃ katvā tattha sāvatthiyaṃ kosalarañño aggamahesiyā kucchimhi nibbattitvā idāni tava pāde paricaramānā evarūpaṃ sampattiṃ anubhavāmi, tassa mama kammassa idamīdisaṃ phalanti. tattha guṇasampannānaṃ dinnadānassa mahapphalabhāvadassanatthaṃ — </p>
	<p class="paratype21">“aggato ve pasannānan”ti (itivu. 90) ca. </p>
	<p class="paratype22">“esa devamanussānaṃ, sabbakāmadado nidhī”ti (khu. pā. 8.10) ca. — </p>
	<p class="paratype25">ādigāthā vitthāretabbā.</p>
	<p class="paratype03">iti te ubhopi attano purimakammaṃ vitthārato kathetvā tato paṭṭhāya catūsu nagaradvāresu nagaramajjhe nivesanadvāreti cha dānasālāyo kāretvā sakalajambudīpaṃ unnaṅgalaṃ katvā mahādānaṃ pavattetvā sīlaṃ rakkhitvā uposathakammaṃ katvā jīvitapariyosāne saggaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā devī rāhulamātā ahosi, rājā pana ahameva ahosin”ti. </p>
	<p class="paratype06">kummāsapiṇḍijātakavaṇṇanā dasamā. </p> 
</body>
</html>