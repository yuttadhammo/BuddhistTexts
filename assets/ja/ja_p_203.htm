<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [197] 7. mittāmittajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>5. ruhakavaggo</h4>
	<h5>[197] 7. mittāmittajātakavaṇṇanā</h5>
	<p class="paratype01"><b>na naṃ umhayate disvā</b>ti idaṃ satthā jetavane viharanto aññataraṃ bhikkhuṃ ārabbha kathesi. aññataro bhikkhu “mayā gahite mayhaṃ upajjhāyo na kujjhissatī”ti upajjhāyena ṭhapitaṃ vissāsena ekaṃ vatthakhaṇḍaṃ gahetvā upāhanatthavikaṃ katvā pacchā upajjhāyaṃ āpucchi. atha taṃ upajjhāyo “kiṃkāraṇā gaṇhī”ti vatvā “mayā gahite na kujjhissatīti tumhākaṃ vissāsenā”ti vutte “ko mayā saddhiṃ tuyhaṃ vissāso nāmā”ti vatvā kuddho uṭṭhahitvā pahari. tassa sā kiriyā bhikkhūsu pākaṭā jātā. athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso, asuko kira daharo upajjhāyassa vissāsena vatthakhaṇḍaṃ gahetvā upāhanatthavikaṃ akāsi. atha naṃ upajjhāyo ‘ko mayā saddhiṃ tuyhaṃ vissāso nāmā’ti vatvā kuddho uṭṭhahitvā paharī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idānevesa bhikkhu attano saddhivihārikena saddhiṃ avissāsiko, pubbepi avissāsikoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto isipabbajjaṃ pabbajitvā abhiññā ca samāpattiyo ca nibbattetvā gaṇasatthā hutvā himavantapadese vāsaṃ kappesi. tasmiṃ isigaṇe eko tāpaso bodhisattassa vacanaṃ akatvā ekaṃ matamātikaṃ hatthipotakaṃ paṭijaggi. atha naṃ so vuddhippatto māretvā araññaṃ pāvisi. tassa sarīrakiccaṃ katvā isigaṇo bodhisattaṃ parivāretvā — “bhante, kena nu ko kāraṇena mittabhāvo vā amittabhāvo vā sakkā jānitun”ti pucchi. bodhisatto “iminā ca iminā ca kāraṇenā”ti ācikkhanto imā gāthā avoca — </p>
	<p class="paratype40">93<b>.</b> </p>
	<p class="paratype21">“na naṃ umhayate disvā, na ca naṃ paṭinandati. </p>
	<p class="paratype22">cakkhūni cassa na dadāti, paṭilomañca vattati. </p>
	<p class="paratype40">94<b>.</b> </p>
	<p class="paratype21">“ete bhavanti ākārā, amittasmiṃ patiṭṭhitā. </p>
	<p class="paratype22">yehi amittaṃ jāneyya, disvā sutvā ca paṇḍito”ti.</p>
	<p class="paratype03">tattha <b>na naṃ umhayate disvā</b>ti yo hi yassa amitto hoti, so taṃ puggalaṃ disvā na umhayate, hasitaṃ na karoti, pahaṭṭhākāraṃ na dasseti. <b>na</b> <b>ca naṃ paṭinandatī</b>ti tassa vacanaṃ sutvāpi taṃ puggalaṃ na paṭinandati, sādhu subhāsitanti na cānumodati. <b>cakkhūni cassa na dadātī</b>ti cakkhunā cakkhuṃ āhacca paṭimukho hutvā na oloketi, aññato cakkhūni harati. <b>paṭilomañca vattatī</b>ti tassa kāyakammampi vacīkammampi na roceti, paṭilomagāhaṃ gaṇhāti paccanīkagāhaṃ. <b>ākārā</b>ti kāraṇāni. <b>yehi amitta</b>nti yehi kāraṇehi tāni kāraṇāni disvā sutvā ca paṇḍito puggalo “ayaṃ me amitto”ti jāneyya, tato viparītehi pana mittabhāvo jānitabboti.</p>
	<p class="paratype03">evaṃ bodhisatto mittāmittabhāvakāraṇāni ācikkhitvā brahmavihāre bhāvetvā brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā hatthiposakatāpaso saddhivihāriko ahosi, hatthī upajjhāyo, isigaṇo buddhaparisā, gaṇasatthā pana ahameva ahosin”ti. </p>
	<p class="paratype06">mittāmittajātakavaṇṇanā sattamā. </p> 
</body>
</html>