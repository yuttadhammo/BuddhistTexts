<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [32] 2. naccajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>4. kulāvakavaggo</h4>
	<h5>[32] 2. naccajātakavaṇṇanā</h5>
	<p class="paratype03"><b>rudaṃ manuñña</b>nti idaṃ satthā jetavane viharanto ekaṃ bahubhaṇḍikaṃ bhikkhuṃ ārabbha kathesi. vatthu heṭṭhā <b>devadhammajātake</b> (jā. 1.1.6) vuttasadisameva. satthā taṃ bhikkhuṃ “saccaṃ kira tvaṃ bhikkhu bahubhaṇḍo”ti pucchi. “āma, bhante”ti. “kiṃkāraṇā tvaṃ bhikkhu bahubhaṇḍo jātosī”ti? so ettakaṃ sutvāva kuddho nivāsanapārupanaṃ chaḍḍetvā “iminā dāni nīhārena vicarāmī”ti satthu purato naggo aṭṭhāsi. manussā “dhī dhī”ti āhaṃsu. so tato palāyitvā hīnāyāvatto. bhikkhū dhammasabhāyaṃ sannisinnā “satthu nāma purato evarūpaṃ karissatī”ti tassa aguṇakathaṃ kathesuṃ. satthā āgantvā “kāya nuttha, bhikkhave, etarahi kathāya sannisinnā”ti bhikkhū pucchi. bhante, “so hi nāma bhikkhu tumhākaṃ purato catuparisamajjhe hirottappaṃ pahāya gāmadārako viya naggo ṭhatvā manussehi jigucchiyamāno hīnāyāvattitvā sāsanā parihīno”ti tassa aguṇakathāya nisinnāmhāti. satthā “na, bhikkhave, idāneva so bhikkhu hirottappābhāvena ratanasāsanā parihīno, pubbe itthiratanapaṭilābhatopi parihīnoyevā”ti vatvā atītaṃ āhari.</p>
	<p class="paratype03">atīte paṭhamakappe catuppadā sīhaṃ rājānaṃ akaṃsu, macchā ānandamacchaṃ, sakuṇā suvaṇṇahaṃsaṃ. tassa pana suvaṇṇahaṃsarājassa dhītā haṃsapotikā abhirūpā ahosi. so tassā varaṃ adāsi, sā attano cittarucitaṃ sāmikaṃ vāresi. haṃsarājā tassā varaṃ datvā himavante sabbe sakuṇe sannipātāpesi, nānappakārā haṃsamorādayo sakuṇagaṇā samāgantvā ekasmiṃ mahante pāsāṇatale sannipatiṃsu. haṃsarājā “attano cittarucitaṃ sāmikaṃ āgantvā gaṇhātū”ti dhītaraṃ pakkosāpesi. sā sakuṇasaṅghaṃ olokentī maṇivaṇṇagīvaṃ citrapekhuṇaṃ moraṃ disvā “ayaṃ me sāmiko hotū”ti ārocesi. sakuṇasaṅghā moraṃ upasaṅkamitvā āhaṃsu “samma mora, ayaṃ rājadhītā ettakānaṃ sakuṇānaṃ majjhe sāmikaṃ rocentī tayi ruciṃ uppādesī”ti. moro “ajjāpi tāva me balaṃ na passatī”ti atituṭṭhiyā hirottappaṃ bhinditvā tāva mahato sakuṇasaṅghassa majjhe pakkhe pasāretvā naccituṃ ārabhi, naccanto appaṭicchanno ahosi.</p>
	<p class="paratype03">suvaṇṇahaṃsarājā lajjito “imassa neva ajjhattasamuṭṭhānā hirī atthi, na bahiddhāsamuṭṭhānaṃ ottappaṃ, nāssa bhinnahirottappassa mama dhītaraṃ dassāmī”ti sakuṇasaṅghamajjhe imaṃ gāthamāha — </p>
	<p class="paratype40">32<b>.</b> </p>
	<p class="paratype21">“rudaṃ manuññaṃ rucirā ca piṭṭhi, veḷuriyavaṇṇūpanibhā ca gīvā. </p>
	<p class="paratype22">byāmamattāni ca pekhuṇāni, naccena te dhītaraṃ no dadāmī”ti.</p>
	<p class="paratype03">tattha <b>rudaṃ manuñña</b>nti ta-kārassa da-kāro kato, rutaṃ manāpaṃ, vassitasaddo madhuroti attho. <b>rucirā ca piṭṭhī</b>ti piṭṭhipi te citrā ceva sobhanā ca. <b>veḷuriyavaṇṇūpanibhā</b>ti veḷuriyamaṇivaṇṇasadisā. <b>byāmamattānī</b>ti ekabyāmappamāṇāni. <b>pekhuṇānī</b>ti piñchāni. <b>naccena te dhītaraṃ no dadāmī</b>ti hirottappaṃ bhinditvā naccitabhāveneva te evarūpassa nillajjassa dhītaraṃ no dadāmīti vatvā haṃsarājā tasmiṃyeva parisamajjhe attano bhāgineyyassa haṃsapotakassa dhītaraṃ adāsi. moro haṃsapotikaṃ alabhitvā lajjitvā tatova uppatitvā palāyi. haṃsarājāpi attano vasanaṭṭhānameva gato.</p>
	<p class="paratype03">satthā “na, bhikkhave, idāneva esa hirottappaṃ bhinditvā ratanasāsanā parihīno, pubbepi itthiratanapaṭilābhato parihīnoyevā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā moro bahubhaṇḍiko ahosi, haṃsarājā pana ahameva ahosin”ti. </p>
	<p class="paratype06">naccajātakavaṇṇanā dutiyā. </p> 
</body>
</html>