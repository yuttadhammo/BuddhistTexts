<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [278] 8. mahiṃsarājajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>3. udapānavaggo</h4>
	<h5>[278] 8. mahiṃsarājajātakavaṇṇanā</h5>
	<p class="paratype03"><b>kimatthamabhisandhāyā</b>ti idaṃ satthā jetavane viharanto ekaṃ lolamakkaṭaṃ ārabbha kathesi. sāvatthiyaṃ kira ekasmiṃ kule eko posāvaniyalolamakkaṭo hatthisālaṃ gantvā ekassa sīlavantassa hatthissa piṭṭhiyaṃ nisīditvā uccārapassāvaṃ karoti, piṭṭhiyaṃ caṅkamati. hatthī attano sīlavantatāya khantisampadāya na kiñci karoti. athekadivasaṃ tassa hatthissa ṭhāne añño duṭṭhahatthipoto aṭṭhāsi. makkaṭo “soyeva ayan”ti saññāya duṭṭhahatthissa piṭṭhiṃ abhiruhi. atha naṃ so soṇḍāya gahetvā bhūmiyaṃ ṭhapetvā pādena akkamitvā sañcuṇṇesi. sā pavatti bhikkhusaṅghe pākaṭā jātā. athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso, lolamakkaṭo kira sīlavantahatthisaññāya duṭṭhahatthipiṭṭhiṃ abhiruhi, atha naṃ so jīvitakkhayaṃ pāpesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idānevesa, lolamakkaṭo evaṃsīlo, porāṇato paṭṭhāya evaṃsīloyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto himavantapadese mahiṃsayoniyaṃ nibbattitvā vayappatto thāmasampanno mahāsarīro pabbatapādapabbhāragiriduggavanaghaṭesu vicaranto ekaṃ phāsukaṃ rukkhamūlaṃ disvā gocaraṃ gahetvā divā tasmiṃ rukkhamūle aṭṭhāsi. atheko lolamakkaṭo rukkhā otaritvā tassa piṭṭhiṃ abhiruhitvā uccārapassāvaṃ katvā siṅge gaṇhitvā olambanto naṅguṭṭhe gahetvā dolāyantova kīḷi. bodhisatto khantimettānuddayasampadāya taṃ tassa anācāraṃ na manasākāsi, makkaṭo punappunaṃ tatheva kari. athekadivasaṃ tasmiṃ rukkhe adhivatthā devatā rukkhakkhandhe ṭhatvā naṃ “mahiṃsarāja kasmā imassa duṭṭhamakkaṭassa avamānaṃ sahasi, nisedhehi nan”ti vatvā etamatthaṃ pakāsentī purimā dve gāthā avoca — </p>
	<p class="paratype40">82<b>.</b> </p>
	<p class="paratype21">“kimatthamabhisandhāya, lahucittassa dubbhino. </p>
	<p class="paratype22">sabbakāmadadasseva, imaṃ dukkhaṃ titikkhasi. </p>
	<p class="paratype40">83<b>.</b> </p>
	<p class="paratype21">“siṅgena nihanāhetaṃ, padasā ca adhiṭṭhaha. </p>
	<p class="paratype22">bhiyyo bālā pakujjheyyuṃ, no cassa paṭisedhako”ti.</p>
	<p class="paratype03">tattha <b>kimatthamabhisandhāyā</b>ti kiṃ nu kho kāraṇaṃ paṭicca kiṃ sampassamāno. <b>dubbhino</b>ti mittadubbhissa. <b>sabbakāmadadassevā</b>ti sabbakāmadadassa sāmikassa iva. <b>titikkhasī</b>ti adhivāsesi. <b>padasā ca adhiṭṭhahā</b>ti pādena ca naṃ tiṇhakhuraggena yathā ettheva marati, evaṃ akkama. <b>bhiyyo bālā</b>ti sace hi paṭisedhako na bhaveyya, bālā aññāṇasattā punappunaṃ kujjheyyuṃ ghaṭṭeyyuṃ viheṭheyyuṃ evāti dīpeti.</p>
	<p class="paratype03">taṃ sutvā bodhisatto “rukkhadevate, sacāhaṃ iminā jātigottabalādīhi adhiko samāno imassa dosaṃ na sahissāmi, kathaṃ me manoratho nipphattiṃ gamissati. ayaṃ pana maṃ viya aññampi maññamāno evaṃ anācāraṃ karissati, tato yesaṃ caṇḍamahiṃsānaṃ esa evaṃ karissati, eteyeva etaṃ vadhissanti. sā tassa aññehi māraṇā mayhaṃ dukkhato ca pāṇātipātato ca vimutti bhavissatī”ti vatvā tatiyaṃ gāthamāha — </p>
	<p class="paratype40">84<b>.</b> </p>
	<p class="paratype21">“mamevāyaṃ maññamāno, aññepevaṃ karissati. </p>
	<p class="paratype22">te naṃ tattha vadhissanti, sā me mutti bhavissatī”ti.</p>
	<p class="paratype03">katipāhaccayena pana bodhisatto aññattha gato. añño caṇḍamahiṃso tattha āgantvā aṭṭhāsi. duṭṭhamakkaṭo “soyeva ayan”ti saññāya tassa piṭṭhiṃ abhiruhitvā tatheva anācāraṃ cari. atha naṃ so vidhunanto bhūmiyaṃ pātetvā siṅgena hadaye vijjhitvā pādehi madditvā sañcuṇṇesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — “tadā duṭṭhamahiṃso ayaṃ duṭṭhahatthī ahosi, duṭṭhamakkaṭo etarahi ayaṃ makkaṭo, sīlavā mahiṃsarājā pana ahameva ahosin”ti. </p>
	<p class="paratype06">mahiṃsarājajātakavaṇṇanā aṭṭhamā. </p> 
</body>
</html>