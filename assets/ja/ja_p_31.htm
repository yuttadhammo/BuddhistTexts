<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [25] 5. titthajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>3. kuruṅgavaggo</h4>
	<h5>[25] 5. titthajātakavaṇṇanā</h5>
	<p class="paratype01"><b>aññamaññehi</b> <b>titthehī</b>ti idaṃ satthā jetavane viharanto dhammasenāpatissa saddhivihārikaṃ ekaṃ suvaṇṇakārapubbakaṃ bhikkhuṃ ārabbha kathesi. āsayānusayañāṇañhi buddhānaṃyeva hoti, na aññesaṃ. tasmā dhammasenāpati attano āsayānusayañāṇassa natthitāya saddhivihārikassa āsayānusayaṃ ajānanto asubhakammaṭṭhānameva kathesi, tassa taṃ na sappāyamahosi. kasmā? so kira paṭipāṭiyā pañca jātisatāni suvaṇṇakārageheyeva paṭisandhiṃ gaṇhi, athassa dīgharattaṃ parisuddhasuvaṇṇadassanavasena paricitattā asubhaṃ na sappāyamahosi. so tattha nimittamattampi uppādetuṃ asakkonto cattāro māse khepesi. </p>
	<p class="paratype01">dhammasenāpati attano saddhivihārikassa arahattaṃ dātuṃ asakkonto “addhā ayaṃ buddhaveneyyo bhavissati, tathāgatassa santikaṃ nessāmī”ti cintetvā pātova taṃ ādāya satthu santikaṃ agamāsi. satthā “kiṃ nu kho, sāriputta, ekaṃ bhikkhuṃ ādāya āgatosī”ti pucchi. “ahaṃ, bhante, imassa kammaṭṭhānaṃ adāsiṃ, ayaṃ pana catūhi māsehi nimittamattampi na uppādesi, svāhaṃ ‘buddhaveneyyo eso bhavissatī’ti cintetvā tumhākaṃ santikaṃ ādāya āgato”ti. “sāriputta, kataraṃ pana te kammaṭṭhānaṃ saddhivihārikassa dinnan”ti? “asubhakammaṭṭhānaṃ bhagavā”ti. “sāriputta, natthi tava santāne āsayānusayañāṇaṃ, gaccha, tvaṃ sāyanhasamaye āgantvā tava saddhivihārikaṃ ādāya gaccheyyāsī”ti. evaṃ satthā theraṃ uyyojetvā tassa bhikkhussa manāpaṃ cīvarañca nivāsanañca dāpetvā taṃ ādāya gāmaṃ piṇḍāya pavisitvā paṇītaṃ khādanīyabhojanīyaṃ dāpetvā mahābhikkhusaṅghaparivāro puna vihāraṃ āgantvā gandhakuṭiyaṃ divasabhāgaṃ khepetvā sāyanhasamaye taṃ bhikkhuṃ gahetvā vihāracārikaṃ caramāno ambavane ekaṃ pokkharaṇiṃ māpetvā tattha mahantaṃ paduminigacchaṃ, tatrāpi ca mahantaṃ ekaṃ padumapupphaṃ māpetvā “bhikkhu imaṃ pupphaṃ olokento nisīdā”ti nisīdāpetvā gandhakuṭiṃ pāvisi.</p>
	<p class="paratype03">so bhikkhu taṃ pupphaṃ punappunaṃ oloketi. bhagavā taṃ pupphaṃ jaraṃ pāpesi, taṃ tassa passantasseva jaraṃ patvā vivaṇṇaṃ ahosi. athassa pariyantato paṭṭhāya pattāni patantāni muhuttena sabbāni patiṃsu. tato kiñjakkhaṃ pati, kaṇṇikāva avasissi. so bhikkhu taṃ passanto cintesi “idaṃ padumapupphaṃ idāneva abhirūpaṃ ahosi dassanīyaṃ, athassa vaṇṇo pariṇato, pattāni ca kiñcakkhañca patitaṃ, kaṇṇikāmattameva avasiṭṭhaṃ, evarūpassa nāma padumassa jarā pattā, mayhaṃ sarīrassa kiṃ na pāpuṇissati, sabbe saṅkhārā aniccā”ti vipassanaṃ paṭṭhapesi. satthā “tassa cittaṃ vipassanaṃ āruḷhan”ti ñatvā gandhakuṭiyaṃ nisinnova obhāsaṃ pharitvā imaṃ gāthamāha — </p>
	<p class="paratype21">“ucchinda sinehamattano, kumudaṃ sāradikaṃva pāṇinā. </p>
	<p class="paratype22">santimaggameva brūhaya, nibbānaṃ sugatena desitan”ti. (dha. pa. 285).</p>
	<p class="paratype03">so bhikkhu gāthāpariyosāne arahattaṃ patvā “mutto vatamhi sabbabhavehī”ti cintetvā — </p>
	<p class="paratype21">“so vutthavāso paripuṇṇamānaso, khīṇāsavo antimadehadhārī. </p>
	<p class="paratype22">visuddhasīlo susamāhitindriyo, cando yathā rāhumukhā pamutto. </p>
	<p class="paratype21">“samotataṃ mohamahandhakāraṃ, vinodayiṃ sabbamalaṃ asesaṃ. </p>
	<p class="paratype22">ālokapajjotakaro pabhaṅkaro, sahassaraṃsī viya bhāṇumā nabhe”ti. — </p>
	<p class="paratype25">ādīhi gāthāhi udānaṃ udānesi. udānetvā ca pana gantvā bhagavantaṃ vandi. theropi āgantvā satthāraṃ vanditvā attano saddhivihārikaṃ gahetvā agamāsi. ayaṃ pavatti bhikkhūnaṃ antare pākaṭā jātā. bhikkhū dhammasabhāyaṃ dasabalassa guṇe vaṇṇayamānā nisīdiṃsu — “āvuso, sāriputtatthero āsayānusayañāṇassa abhāvena attano saddhivihārikassa āsayaṃ na jānāti, satthā pana ñatvā ekadivaseneva tassa saha paṭisambhidāhi arahattaṃ adāsi, aho buddhā nāma mahānubhāvā”ti.</p>
	<p class="paratype03">satthā āgantvā paññattāsane nisīditvā “kāya nuttha, bhikkhave, etarahi kathāya sannisinnā”ti pucchi. “na bhagavā aññāya kathāya, tumhākaññeva pana dhammasenāpatino saddhivihārikassa āsayānusayañāṇakathāyā”ti. satthā “na, bhikkhave, etaṃ acchariyaṃ, svāhaṃ etarahi buddho hutvā tassa āsayaṃ jānāmi, pubbepāhaṃ tassa āsayaṃ jānāmiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatto rajjaṃ kāresi. tadā bodhisatto taṃ rājānaṃ atthe ca dhamme ca anusāsati. tadā rañño maṅgalāssanhānatitthe aññataraṃ vaḷavaṃ khaḷuṅkassaṃ nhāpesuṃ. maṅgalasso vaḷavena nhānatitthaṃ otāriyamāno jigucchitvā otarituṃ na icchi. assagopako gantvā rañño ārocesi “deva, maṅgalasso titthaṃ otarituṃ na icchatī”ti. rājā bodhisattaṃ pesesi — “gaccha, paṇḍita, jānāhi kena kāraṇena asso titthaṃ otāriyamāno na otaratī”ti. bodhisatto “sādhu, devā”ti nadītīraṃ gantvā assaṃ oloketvā nirogabhāvamassa ñatvā “kena nu kho kāraṇena ayaṃ imaṃ titthaṃ na otaratī”ti upadhārento “paṭhamataraṃ ettha añño nhāpito bhavissati, tenesa jigucchamāno titthaṃ na otarati maññe”ti cintetvā assagopake pucchi “ambho, imasmiṃ titthe kaṃ paṭhamaṃ nhāpayitthā”ti? “aññataraṃ vaḷavassaṃ, sāmī”ti.</p>
	<p class="paratype03">bodhisatto “esa attano sindhavatāya jigucchanto ettha nhāyituṃ na icchati, imaṃ aññatitthe nhāpetuṃ vaṭṭatī”ti tassa āsayaṃ ñatvā “bho assagopaka, sappimadhuphāṇitādibhisaṅkhatapāyāsampi tāva punappunaṃ bhuñjantassa titti hoti. ayaṃ asso bahū vāre idha titthe nhāto, aññampi tāva naṃ titthaṃ otāretvā nhāpetha ca pāyetha cā”ti vatvā imaṃ gāthamāha — </p>
	<p class="paratype40">25<b>.</b> </p>
	<p class="paratype21">“aññamaññehi titthehi, assaṃ pāyehi sārathi. </p>
	<p class="paratype22">accāsanassa puriso, pāyāsassapi tappatī”ti. </p>
	<p class="paratype01">tattha <b>aññamaññehī</b>ti aññehi aññehi. <b>pāyehī</b>ti desanāsīsametaṃ, nhāpehi ca pāyehi cāti attho. <b>accāsanassā</b>ti karaṇatthe sāmivacanaṃ, atiasanena atibhuttenāti attho. <b>pāyāsassapi tappatī</b>ti sappiādīhi abhisaṅkhatena madhurapāyāsena tappati titto hoti, dhāto suhito na puna bhuñjitukāmataṃ āpajjati. tasmā ayampi asso imasmiṃ titthe nibaddhaṃ nhānena pariyattiṃ āpanno bhavissati, aññattha naṃ nhāpethāti.</p>
	<p class="paratype03">te tassa vacanaṃ sutvā assaṃ aññatitthaṃ otāretvā pāyiṃsu ceva nhāpayiṃsu ca. bodhisatto assassa pānīyaṃ pivitvā nhānakāle rañño santikaṃ agamāsi. rājā “kiṃ, tāta, asso nhāto ca pīto cā”ti pucchi. “āma, devā”ti. “paṭhamaṃ kiṃ kāraṇā na icchatī”ti? “iminā nāma kāraṇenā”ti sabbaṃ ācikkhi. rājā “evarūpassa tiracchānassāpi nāma āsayaṃ jānāti, aho paṇḍito”ti bodhisattassa mahantaṃ yasaṃ datvā jīvitapariyosāne yathākammaṃ gato. bodhisattopi yathākammameva gato.</p>
	<p class="paratype03">satthā “na, bhikkhave, ahaṃ etassa idāneva āsayaṃ jānāmi, pubbepi jānāmiyevā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā maṅgalāsso ayaṃ bhikkhu ahosi, rājā ānando, paṇḍitāmacco pana ahameva ahosin”ti. </p>
	<p class="paratype06">titthajātakavaṇṇanā pañcamā. </p> 
</body>
</html>