<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [163] 3. susīmajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>2. santhavavaggo</h4>
	<h5>[163] 3. susīmajātakavaṇṇanā</h5>
	<p class="paratype03"><b>kāḷā migā setadantā tavīme</b>ti idaṃ satthā jetavane viharanto chandakadānaṃ ārabbha kathesi. sāvatthiyañhi kadāci ekameva kulaṃ buddhappamukhassa bhikkhusaṅghassa dānaṃ deti, kadāci aññatitthiyānaṃ deti, kadāci gaṇabandhanena bahū ekato hutvā denti, kadāci vīthisabhāgena, kadāci sakalanagaravāsino chandakaṃ saṃharitvā dānaṃ denti. imasmiṃ pana kāle sakalanagaravāsino chandakaṃ saṃharitvā sabbaparikkhāradānaṃ sajjetvā dve koṭṭhāsā hutvā ekacce “imaṃ sabbaparikkhāradānaṃ aññatitthiyānaṃ dassāmā”ti āhaṃsu, ekacce “buddhappamukhassa bhikkhusaṅghassā”ti. evaṃ punappunaṃ kathāya vattamānāya aññatitthiyasāvakehi aññatitthiyānaññeva, buddhasāvakehi “‘buddhappamukhassa bhikkhusaṅghassevā’ti vutte sambahulaṃ karisāmā”ti sambahulāya kathāya “buddhappamukhassa bhikkhusaṅghassa dassāmā”ti vadantāyeva bahukā jātā, tesaññeva kathā patiṭṭhāsi . aññatitthiyasāvakā buddhānaṃ dātabbadānassa antarāyaṃ kātuṃ nāsakkhiṃsu. nāgarā buddhappamukhaṃ bhikkhusaṅghaṃ nimantetvā sattāhaṃ mahādānaṃ pavattetvā sattame divase sabbaparikkhāre adaṃsu. satthā anumodanaṃ katvā mahājanaṃ maggaphalehi pabodhetvā jetavanavihārameva gantvā bhikkhusaṅghena vatte dassite gandhakuṭippamukhe ṭhatvā sugatovādaṃ datvā gandhakuṭiṃ pāvisi.</p>
	<p class="paratype03">sāyanhasamaye bhikkhū dhammasabhāyaṃ sannipatitvā kathaṃ samuṭṭhāpesuṃ — “āvuso, aññatitthiyasāvakā buddhānaṃ dātabbadānassa antarāyakaraṇatthāya vāyamantāpi antarāyaṃ kātuṃ nāsakkhiṃsu, taṃ sabbaparikkhāradānaṃ buddhānaṃyeva pādamūlaṃ āgataṃ, aho buddhabalaṃ nāma mahantan”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, ete aññatitthiyasāvakā idāneva mayhaṃ dātabbadānassa antarāyakaraṇatthāya vāyamanti, pubbepi vāyamiṃsu, so pana parikkhāro sabbakālepi mameva pādamūlaṃ āgacchatī”ti vatvā atītaṃ āhari.</p>
	<p class="paratype03">atīte bārāṇasiyaṃ susīmo nāma rājā ahosi. tadā bodhisatto tassa purohitassa brāhmaṇiyā kucchimhi paṭisandhiṃ gaṇhi, tassa soḷasavassikakāle pitā kālamakāsi. so pana dharamānakāle rañño hatthimaṅgalakārako ahosi. hatthīnaṃ maṅgalakaraṇaṭṭhāne ābhataupakaraṇabhaṇḍañca hatthālaṅkārañca sabbaṃ soyeva alattha. evamassa ekekasmiṃ maṅgale koṭimattaṃ dhanaṃ uppajjati. atha tasmiṃ kāle hatthimaṅgalachaṇo sampāpuṇi. sesā brāhmaṇā rājānaṃ upasaṅkamitvā “mahārāja, hatthimaṅgalachaṇo sampatto, maṅgalaṃ kātuṃ vaṭṭati. purohitabrāhmaṇassa pana putto atidaharo, neva tayo vede jānāti, na hatthisuttaṃ, mayaṃ hatthimaṅgalaṃ karissāmā”ti āhaṃsu. rājā “sādhū”ti sampaṭicchi. brāhmaṇā purohitaputtassa hatthimaṅgalaṃ kātuṃ adatvā “hatthimaṅgalaṃ katvā mayaṃ dhanaṃ gaṇhissāmā”ti haṭṭhatuṭṭhā vicaranti. atha “catutthe divase hatthimaṅgalaṃ bhavissatī”ti bodhisattassa mātā taṃ pavattiṃ sutvā “hatthimaṅgalakaraṇaṃ nāma yāva sattamā kulaparivaṭṭā amhākaṃ vaṃso, vaṃso ca no osakkissati, dhanā ca parihāyissāmā”ti anusocamānā parodi.</p>
	<p class="paratype03">bodhisatto “kasmā, amma, rodasī”ti vatvā taṃ kāraṇaṃ sutvā “nanu, amma, ahaṃ maṅgalaṃ karissāmī”ti āha. “tāta, tvaṃ neva tayo vede jānāsi, na hatthisuttaṃ, kathaṃ maṅgalaṃ karissasī”ti. “amma, kadā pana hatthimaṅgalaṃ karissatī”ti? “ito catutthe divase, tātā”ti. “amma, tayo pana vede paguṇe katvā hatthisuttaṃ jānanakāacariyo kahaṃ vasatī”ti? “tāta, evarūpo disāpāmokkho ācariyo ito vīsayojanasatamatthake gandhāraraṭṭhe takkasilāyaṃ vasatī”ti. “amma, amhākaṃ vaṃsaṃ na nāsessāmi, ahaṃ sve ekadivaseneva takkasilaṃ gantvā ekaratteneva tayo vede ca hatthisuttañca uggaṇhitvā punadivase āgantvā catutthe divase hatthimaṅgalaṃ karissāmi, mā rodī”ti mātaraṃ samassāsetvā punadivase bodhisatto pātova bhuñjitvā ekakova nikkhamitvā ekadivaseneva takkasilaṃ gantvā ācariyaṃ vanditvā ekamantaṃ nisīdi.</p>
	<p class="paratype03">atha naṃ ācariyo “kuto āgatosi, tātā”ti pucchi. “bārāṇasito, ācariyā”ti. “kenatthenā”ti? “tumhākaṃ santike tayo vede ca hatthisuttañca uggaṇhanatthāyā”ti. “sādhu, tāta, uggaṇhā”ti. bodhisatto “ācariya, mayhaṃ kammaṃ accāyikan”ti sabbaṃ pavattiṃ ārocetvā “ahaṃ ekadivaseneva vīsayojanasataṃ āgato, ajjevekarattiṃ mayhameva okāsaṃ karotha, ito tatiyadivase hatthimaṅgalaṃ bhavissati, ahaṃ ekeneva uddesamaggena sabbaṃ uggaṇhissāmī”ti vatvā ācariyaṃ okāsaṃ kāretvā ācariyassa bhuttakāle sayaṃ bhuñjitvā ācariyassa pāde dhovitvā sahassatthavikaṃ purato ṭhapetvā vanditvā ekamantaṃ nisinno pariyattiṃ paṭṭhapetvā aruṇe uggacchante tayo vede ca hatthisuttañca niṭṭhapetvā “aññopi atthi, ācariyā”ti pucchitvā “natthi tāta, sabbaṃ niṭṭhitan”ti vutte “ācariya, imasmiṃ ganthe ettakaṃ padapaccābhaṭṭhaṃ, ettakaṃ sajjhāyasammohaṭṭhānaṃ, ito paṭṭhāya tumhe antevāsike evaṃ vāceyyāthā”ti ācariyassa sippaṃ sodhetvā pātova bhuñjitvā ācariyaṃ vanditvā ekadivaseneva bārāṇasiṃ paccāgantvā mātaraṃ vanditvā “uggahitaṃ te, tāta, sippan”ti vutte “āma, ammā”ti vatvā mātaraṃ paritosesi.</p>
	<p class="paratype03">punadivase hatthimaṅgalachaṇo paṭiyādiyittha. satamatte hatthisoṇḍālaṅkāre ca suvaṇṇaddhaje hemajālasañchanne katvā ṭhapesuṃ, rājaṅgaṇaṃ alaṅkariṃsu. brāhmaṇā “mayaṃ hatthimaṅgalaṃ karissāma, mayaṃ karissāmā”ti maṇḍitapasādhitā aṭṭhaṃsu. susīmopi rājā sabbālaṅkārapaṭimaṇḍito upakaraṇabhaṇḍaṃ gāhāpetvā maṅgalaṭṭhānaṃ agamāsi. bodhisattopi kumāraparihārena alaṅkato attano parisāya purakkhataparivārito rañño santikaṃ gantvā “saccaṃ kira, mahārāja, tumhe amhākaṃ vaṃsañca attano vaṃsañca nāsetvā ‘aññehi brāhmaṇehi hatthimaṅgalaṃ kāretvā hatthālaṅkārañca upakaraṇāni ca tesaṃ dassāmā’ti avacutthā”ti vatvā paṭhamaṃ gāthamāha — </p>
	<p class="paratype40">25<b>.</b> </p>
	<p class="paratype21">“kāḷā migā setadantā tavīme, parosataṃ hemajālābhichannā. </p>
	<p class="paratype22">te te dadāmīti susīma brūsi, anussaraṃ pettipitāmahānan”ti.</p>
	<p class="paratype03">tattha <b>te te dadāmīti susīma brūsī</b>ti te ete tava santake “kāḷā migā setadantā”ti evaṃ gate parosataṃ sabbālaṅkārapaṭimaṇḍite hatthī aññesaṃ brāhmaṇānaṃ dadāmīti saccaṃ kira, bho susīma, evaṃ brūsīti attho. <b>anussaraṃ pettipitāmahāna</b>nti amhākañca attano ca vaṃse pitupitāmahānaṃ āciṇṇaṃ sarantoyeva. idaṃ vuttaṃ hoti — mahārāja, yāva sattamakulaparivaṭṭā tumhākaṃ pettipitāmahānaṃ amhākaṃ pettipitāmahā ca hatthimaṅgalaṃ karonti, so tvaṃ evaṃ anussarantopi amhākañca attano ca vaṃsaṃ nāsetvā saccaṃ kira evaṃ brūsīti.</p>
	<p class="paratype03">susīmo rājā bodhisattassa vacanaṃ sutvā dutiyaṃ gāthamāha — </p>
	<p class="paratype40">26<b>.</b> </p>
	<p class="paratype21">“kāḷā migā setadantā mamīme, parosataṃ hemajālābhichannā. </p>
	<p class="paratype22">te te dadāmīti vadāmi māṇava, anussaraṃ pettipitāmahānan”ti.</p>
	<p class="paratype03">tattha <b>te te dadāmī</b>ti te ete hatthī aññesaṃ brāhmaṇānaṃ dadāmīti saccameva māṇava vadāmi, neva hatthī brāhmaṇānaṃ dadāmīti attho. <b>anussara</b>nti pettipitāmahānaṃ kiriyaṃ anussarāmiyeva, no nānussarāmi, amhākaṃ pettipitāmahānaṃ hatthimaṅgalaṃ tumhākaṃ pettipitāmahā karontīti pana anussarantopi evaṃ vadāmiyevāti adhippāyenevamāha. </p>
	<p class="paratype01">atha naṃ bodhisatto etadavoca — “mahārāja, amhākañca attano ca vaṃsaṃ anussarantoyeva kasmā maṃ ṭhapetvā aññehi hatthimaṅgalaṃ kārāpethā”ti. “tvaṃ kira, tāta, tayo vede hatthisuttañca na jānāsī”ti mayhaṃ ārocesuṃ, tenāhaṃ aññehi brāhmaṇehi kārāpemīti. “tena hi, mahārāja, ettakesu brāhmaṇesu ekabrāhmaṇopi tīsu vedesu vā hatthisuttesu vā ekadesampi yadi mayā saddhiṃ kathetuṃ samatto atthi, uṭṭhahatu, tayopi vede hatthisuttañca saddhiṃ hatthimaṅgalakaraṇena maṃ ṭhapetvā añño sakalajambudīpepi jānanto nāma natthī”ti sīhanādaṃ nadi. ekabrāhmaṇopi tassa paṭisattu hutvā uṭṭhātuṃ nāsakkhi. bodhisatto attano kulavaṃsaṃ patiṭṭhāpetvā maṅgalaṃ katvā bahuṃ dhanaṃ ādāya attano nivesanaṃ agamāsi. </p>
	<p class="paratype01">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne keci sotāpannā ahesuṃ, keci sakadāgāmino, keci anāgāmino, keci arahattaṃ pāpuṇiṃsu. “tadā mātā mahāmāyā ahosi, pitā suddhodanamahārājā, susīmo rājā ānando, disāpāmokkho ācariyo sāriputto, māṇavo pana ahameva ahosin”ti. </p>
	<p class="paratype06">susīmajātakavaṇṇanā tatiyā. </p> 
</body>
</html>