<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [322] 2. duddubhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>3. kuṭidūsakavaggo</h4>
	<h5>[322] 2. duddubhajātakavaṇṇanā</h5>
	<p class="paratype03"><b>duddubhāyati bhaddante</b>ti idaṃ satthā jetavane viharanto aññatitthiye ārabbha kathesi. titthiyā kira jetavanassa samīpe tasmiṃ tasmiṃ ṭhāne kaṇṭakāpassaye seyyaṃ kappenti, pañcātapaṃ tapenti, nānappakāraṃ micchātapaṃ caranti. atha sambahulā bhikkhū sāvatthiyaṃ piṇḍāya caritvā jetavanaṃ āgacchantā antarāmagge te disvā gantvā satthāraṃ upasaṅkamitvā “atthi nu kho, bhante, aññatitthiyānaṃ vatasamādāne sāro”ti pucchiṃsu. satthā “na, bhikkhave, tesaṃ vatasamādāne sāro vā viseso vā atthi, tañhi nighaṃsiyamānaṃ upaparikkhiyamānaṃ ukkārabhūmimaggasadisaṃ sasakassa duddubhasadisaṃ hotī”ti vatvā “duddubhasadisabhāvamassa mayaṃ na jānāma, kathetha no, bhante”ti tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sīhayoniyaṃ nibbattitvā vayappatto araññe paṭivasati. tadā pana pacchimasamuddasamīpe beluvamissakatālavanaṃ hoti. tatreko sasako beluvarukkhamūle ekassa tālagacchassa heṭṭhā vasati. so ekadivasaṃ gocaraṃ ādāya āgantvā tālapaṇṇassa heṭṭhā nipanno cintesi “sace ayaṃ pathavī saṃvaṭṭeyya, kahaṃ nu kho gamissāmī”ti. tasmiṃ khaṇe ekaṃ beluvapakkaṃ tālapaṇṇassa upari pati. so tassa saddena “addhā pathavī saṃvaṭṭatī”ti uppatitvā pacchato anolokentova palāyi. taṃ maraṇabhayabhītaṃ vegena palāyantaṃ añño sasako disvā pucchi “kiṃ bho, ativiya bhīto palāyasī”ti. “mā pucchi, bho”ti. so “kiṃ bho, kiṃ bho”ti pacchato dhāvateva. itaro nivattitvā anolokentova “ettha pathavī saṃvaṭṭatī”ti āha. sopi tassa pacchato palāyi. evaṃ tamañño addasa, tamaññoti evaṃ sasakasahassaṃ ekato hutvā palāyi. te ekopi migo disvā ekato hutvā palāyi. eko sūkaro, eko gokaṇṇo, eko mahiṃso, eko gavayo, eko khaggo, eko byaggho, eko sīho, eko hatthī disvā “kimetan”ti pucchitvā “ettha pathavī saṃvaṭṭatī”ti vutte palāyi. evaṃ anukkamena yojanamattaṃ tiracchānabalaṃ ahosi.</p>
	<p class="paratype03">tadā bodhisatto taṃ balaṃ palāyantaṃ disvā “kimetan”ti pucchitvā “ettha pathavī saṃvaṭṭatī”ti sutvā cintesi “pathavīsaṃvaṭṭanaṃ nāma na kadāci atthi, addhā etesaṃ kiñci dussutaṃ bhavissati, mayi kho pana ussukkaṃ anāpajjante sabbe nassissanti, jīvitaṃ nesaṃ dassāmī”ti sīhavegena purato pabbatapādaṃ gantvā tikkhattuṃ sīhanādaṃ nadi. te sīhabhayatajjitā nivattitvā piṇḍitā aṭṭhaṃsu. sīho tesaṃ antaraṃ pavisitvā “kimatthaṃ palāyathā”ti pucchi. “pathavī saṃvaṭṭatī”ti. “kena saṃvaṭṭamānā diṭṭhā”ti? “hatthī jānantī”ti. hatthī pucchi. te “mayaṃ na jānāma, sīhā jānantī”ti vadiṃsu, sīhāpi “mayaṃ na jānāma, byagghā jānantī”ti, byagghāpi “mayaṃ na jānāma, khaggā jānantī”ti, khaggāpi “gavayā jānantī”ti, gavayāpi “mahiṃsā jānantī”ti, mahiṃsāpi “gokaṇṇā jānantī”ti, gokaṇṇāpi “sūkarā jānantī”ti, sūkarāpi “migā jānantī”ti, migāpi “mayaṃ na jānāma, sasakā jānantī”ti, sasakesu pucchiyamānesu “ayaṃ kathetī”ti taṃ sasakaṃ dassesuṃ. atha naṃ “evaṃ kira, samma, passasi pathavī saṃvaṭṭatī”ti pucchi. “āma, sāmi mayā diṭṭhā”ti. “kattha vasanto passasī”ti? “pacchimasamuddasamīpe beluvamissakatālavane vasāmi. ahañhi tattha beluvarukkhamūle tālagacche tālapaṇṇassa heṭṭhā nipanno cintesiṃ “sace pathavī saṃvaṭṭati, kahaṃ gamissāmī”ti, atha taṅkhaṇaññeva pathaviyā saṃvaṭṭanasaddaṃ sutvā palātomhī”ti.</p>
	<p class="paratype03">sīho cintesi “addhā tassa tālapaṇṇassa upari beluvapakkaṃ patitvā duddubhāyanasaddamakāsi, svāyaṃ taṃ saddaṃ sutvā ‘pathavī saṃvaṭṭatī’ti saññaṃ uppādetvā palāyi, tathato jānissāmī”ti. so taṃ sasakaṃ gahetvā mahājanaṃ assāsetvā “ahaṃ iminā diṭṭhaṭṭhāne pathaviyā saṃvaṭṭanabhāvaṃ vā asaṃvaṭṭanabhāvaṃ vā tathato jānitvā āgamissāmi, yāva mamāgamanā tumhe ettheva hothā”ti sasakaṃ piṭṭhiyaṃ āropetvā sīhavegena pakkhanditvā tālavane sasakaṃ otāretvā “ehi tayā diṭṭhaṭṭhānaṃ dassehī”ti āha. “na visahāmi sāmī”ti. “ehi mā bhāyī”ti. so beluvarukkhaṃ upasaṅkamituṃ asakkonto avidūre ṭhatvā “idaṃ sāmi duddubhāyanaṭṭhānan”ti vatvā paṭhamaṃ gāthamāha — </p>
	<p class="paratype40">85<b>.</b> </p>
	<p class="paratype21">“duddubhāyati bhaddante, yasmiṃ dese vasāmahaṃ. </p>
	<p class="paratype22">ahampetaṃ na jānāmi, kimetaṃ duddubhāyatī”ti.</p>
	<p class="paratype03">tattha <b>duddubhāyatī</b>ti duddubhasaddaṃ karoti. <b>bhaddante</b>ti bhaddaṃ tava atthu. <b>kimeta</b>nti yasmiṃ padese ahaṃ vasāmi, tattha duddubhāyati, ahampi na jānāmi “kiṃ vā etaṃ duddubhāyati, kena vā kāraṇena duddubhāyati, kevalaṃ duddubhāyanasaddaṃ assosin”ti.</p>
	<p class="paratype03">evaṃ vutte sīho beluvarukkhamūlaṃ gantvā tālapaṇṇassa heṭṭhā sasakena nipannaṭṭhānañceva tālapaṇṇamatthake patitaṃ beluvapakkañca disvā pathaviyā asaṃvaṭṭanabhāvaṃ tathato jānitvā sasakaṃ piṭṭhiyaṃ āropetvā sīhavegena khippaṃ migasaṅghānaṃ santikaṃ gantvā sabbaṃ pavattiṃ ārocetvā “tumhe mā bhāyathā”ti migagaṇaṃ assāsetvā vissajjesi. sace hi tadā bodhisatto na bhaveyya, sabbe samuddaṃ pavisitvā nasseyyuṃ. bodhisattaṃ pana nissāya sabbe jīvitaṃ labhiṃsūti. </p>
	<p class="paratype40">86<b>.</b> </p>
	<p class="paratype21">“beluvaṃ patitaṃ sutvā, duddubhanti saso javi. </p>
	<p class="paratype22">sasassa vacanaṃ sutvā, santattā migavāhinī. </p>
	<p class="paratype40">87<b>.</b> </p>
	<p class="paratype21">“appatvā padaviññāṇaṃ, paraghosānusārino. </p>
	<p class="paratype22">panādaparamā bālā, te honti parapattiyā. </p>
	<p class="paratype40">88<b>.</b> </p>
	<p class="paratype21">“ye ca sīlena sampannā, paññāyūpasame ratā. </p>
	<p class="paratype22">ārakā viratā dhīrā, na honti parapattiyā”ti. — </p>
	<p class="paratype25">imā tisso abhisambuddhagāthā.</p>
	<p class="paratype03">tattha <b>beluva</b>nti beluvapakkaṃ. <b>duddubhantī</b>ti evaṃ saddaṃ kurumānaṃ. <b>santattā</b>ti utrastā. <b>migavāhinī</b>ti anekasahassasaṅkhā migasenā. <b>padaviññāṇa</b>nti viññāṇapadaṃ, sotaviññāṇakoṭṭhāsaṃ apāpuṇitvāti attho. <b>te honti parapattiyā</b>ti te paraghosānusārino tameva paraghosasaṅkhātaṃ panādaṃ “paraman”ti maññamānā bālā andhaputhujjanā viññāṇapadassa appattatāya parapattiyāva honti, paresaṃ vacanaṃ saddahitvā yaṃ vā taṃ vā karonti.</p>
	<p class="paratype03"><b>sīlenā</b>ti ariyamaggena āgatasīlena samannāgatā. <b>paññāyūpasame ratā</b>ti maggeneva āgatapaññāya kilesūpasame ratā, yathā vā sīlena, evaṃ paññāyapi sampannā, kilesūpasame ratātipi attho. <b>ārakā viratā dhīrā</b>ti pāpakiriyato ārakā viratā paṇḍitā. na hontīti te evarūpā sotāpannā pāpato oratabhāvena kilesūpasame abhiratabhāvena ca ekavāraṃ maggañāṇena paṭividdhadhammā aññesaṃ kathentānampi na saddahanti na gaṇhanti. kasmā? attano paccakkhattāti. tena vuttaṃ — </p>
	<p class="paratype21">“assaddho akataññū ca, sandhicchedo ca yo naro. </p>
	<p class="paratype22">hatāvakāso vantāso, sa ve uttamaporiso”ti. (dha. pa. 97).</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā sīho ahameva ahosin”ti. </p>
	<p class="paratype06">duddubhajātakavaṇṇanā dutiyā. </p> 
</body>
</html>