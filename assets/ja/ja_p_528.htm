<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [522] 2. sarabhaṅgajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>17. cattālīsanipāto</h3>
	<h4>[522] 2. sarabhaṅgajātakavaṇṇanā</h4>
	<p class="paratype03"><b>alaṅkatā</b> <b>kuṇḍalino suvatthā</b>ti idaṃ satthā veḷuvane viharanto mahāmoggallānattherassa parinibbānaṃ ārabbha kathesi. sāriputtatthero tathāgataṃ jetavane viharantaṃ attano parinibbānaṃ anujānāpetvā gantvā nāḷakagāmake jātovarake parinibbāyi. tassa parinibbutabhāvaṃ sutvā satthā rājagahaṃ gantvā veḷuvane vihāsi. tadā mahāmoggallānatthero isigilipasse kāḷasilāyaṃ viharati. so pana iddhibalena koṭippattabhāvena devalokacārikañca ussadanirayacārikañca gacchati. devaloke buddhasāvakānaṃ mahantaṃ issariyaṃ disvā ussadanirayesu ca titthiyasāvakānaṃ mahantaṃ dukkhaṃ disvā manussalokaṃ āgantvā “asuko upāsako asukā ca upāsikā asukasmiṃ nāma devaloke nibbattitvā mahāsampattiṃ anubhavanti, titthiyasāvakesu asuko ca asukā ca nirayādīsu asukāpāye nāma nibbattā”ti manussānaṃ kathesi. manussā sāsane pasīdanti, titthiye parivajjenti. buddhasāvakānaṃ sakkāro mahanto ahosi, titthiyānaṃ parihāyati.</p>
	<p class="paratype03">te there āghātaṃ bandhitvā “imasmiṃ jīvante amhākaṃ upaṭṭhākā bhijjanti, sakkāro ca parihāyati, mārāpessāma nan”ti therassa māraṇatthaṃ samaṇaguttakassa nāma corassa sahassaṃ adaṃsu. so “theraṃ māressāmī”ti mahantena parivārena saddhiṃ kāḷasilaṃ agamāsi. thero taṃ āgacchantaṃ disvāva iddhiyā uppatitvā pakkāmi. coro taṃ divasaṃ theraṃ adisvā nivattitvā punadivasepīti cha divase agamāsi. theropi tatheva iddhiyā pakkāmi. sattame pana divase therassa pubbe kataṃ aparāpariyavedanīyakammaṃ okāsaṃ labhi. so kira pubbe bhariyāya vacanaṃ gahetvā mātāpitaro māretukāmo yānakena araññaṃ netvā corānaṃ uṭṭhitākāraṃ katvā mātāpitaro pothesi pahari. te cakkhudubbalatāya rūpadassanarahitā taṃ attano puttaṃ asañjānantā “corā eva ete”ti saññāya, “tāta, asukā nāma corā no ghātenti, tvaṃ paṭikkamāhī”ti tassevatthāya parideviṃsu. so cintesi — “ime mayā pothiyamānāpi mayhaṃ yevatthāya paridevanti, ayuttaṃ kammaṃ karomī”ti. atha ne assāsetvā corānaṃ palāyanākāraṃ dassetvā tesaṃ hatthapāde sambāhitvā “amma, tātā, mā bhāyittha, corā palātā”ti vatvā puna attano gehameva ānesi. taṃ kammaṃ ettakaṃ kālaṃ okāsaṃ alabhitvā bhasmapaṭicchanno aṅgārarāsi viya ṭhatvā imaṃ antimasarīraṃ upadhāvitvā gaṇhi. yathā hi pana sunakhaluddakena migaṃ disvā sunakho vissajjito migaṃ anubandhitvā yasmiṃ ṭhāne pāpuṇāti, tasmiṃyeva gaṇhāti, evaṃ idaṃ kammaṃ yasmiṃ ṭhāne okāsaṃ labhati, tasmiṃ vipākaṃ deti, tena mutto nāma natthi. </p>
	<p class="paratype01">thero attanā katakammassa ākaḍḍhitabhāvaṃ ñatvā na apagacchi. thero tassa nissandena ākāse uppatituṃ nāsakkhi. nandopanandadamanasamatthavejayantakampanasamatthāpissa iddhi kammabalena dubbalataṃ pattā. coro theraṃ gahetvā therassa aṭṭhīni taṇḍulakaṇamattāni karonto bhinditvā sañcuṇṇetvā palālapiṭṭhikakaraṇaṃ nāma katvā “mato”ti saññāya ekasmiṃ gumbapiṭṭhe khipitvā saparivāro pakkāmi. thero satiṃ paṭilabhitvā “satthāraṃ passitvā parinibbāyissāmī”ti cintetvā sarīraṃ jhānaveṭhanena veṭhetvā thiraṃ katvā ākāsaṃ uppatitvā ākāsena satthu santikaṃ gantvā satthāraṃ vanditvā “bhante, āyusaṅkhāro me ossaṭṭho, parinibbāyissāmī”ti āha. “parinibbāyissasi, moggallāna”āti. “āma, bhante”ti. “kattha gantvā parinibbāyissasī”ti. “kāḷasilāpaṭṭe, bhante”ti. tena hi, moggallāna, dhammaṃ mayhaṃ kathetvā yāhi, tādisassa sāvakassa idāni dassanaṃ natthīti. so “evaṃ karissāmi, bhante”ti satthāraṃ vanditvā tālappamāṇaṃ ākāse uppatitvā parinibbānadivase sāriputtatthero viya nānappakārā iddhiyo katvā dhammaṃ kathetvā satthāraṃ vanditvā kāḷasilāyaṃ aṭaviyaṃ parinibbāyi.</p>
	<p class="paratype03">taṅkhaṇaññeva cha devalokā ekakolāhalā ahesuṃ, “amhākaṃ kira ācariyo parinibbuto”ti dibbagandhamālāvāsadhūmacandanacuṇṇāni ceva nānādārūni ca gahetvā āgamiṃsu, ekūnasataratanacandanacitakā ahosi. satthā therassa santike ṭhatvā sarīranikkhepaṃ kāresi. āḷāhanassa samantato yojanamatte padese pupphavassaṃ vassi. devānaṃ antare manussā, manussānaṃ antare devā ahesuṃ. yathākkamena devānaṃ antare yakkhā tiṭṭhanti, yakkhānaṃ antare gandhabbā tiṭṭhanti, gandhabbānaṃ antare nāgā tiṭṭhanti, nāgānaṃ antare venateyyā tiṭṭhanti, venateyyānaṃ antare kinnarā tiṭṭhanti, kinnarānaṃ antare chattā tiṭṭhanti, chattānaṃ antare suvaṇṇacāmarā tiṭṭhanti, tesaṃ antare dhajā tiṭṭhanti, tesaṃ antare paṭākā tiṭṭhanti. satta divasāni sādhukīḷaṃ kīḷiṃsu. satthā therassa dhātuṃ gāhāpetvā veḷuvanadvārakoṭṭhake cetiyaṃ kārāpesi. tadā bhikkhū dhammasabhāyaṃ kathaṃ samuṭṭhāpesuṃ “āvuso, sāriputtatthero tathāgatassa santike aparinibbutattā buddhānaṃ santikā mahantaṃ sammānaṃ na labhi, moggallānatthero pana buddhānaṃ samīpe parinibbutattā mahāsammānaṃ labhī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva moggallāno mama santikā sammānaṃ labhati, pubbepi labhiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto purohitassa brāhmaṇiyā kucchimhi paṭisandhiṃ gaṇhitvā dasamāsaccayena paccūsasamaye mātukucchito nikkhami. tasmiṃ khaṇe dvādasayojanike bārāṇasinagare sabbāvudhāni pajjaliṃsu. purohito puttassa jātakkhaṇe bahi nikkhamitvā ākāsaṃ olokento nakkhattayogaṃ disvā “iminā nakkhattena jātattā eso kumāro sakalajambudīpe dhanuggahānaṃ aggo bhavissatī”ti ñatvā kālasseva rājakulaṃ gantvā rājānaṃ sukhasayitabhāvaṃ pucchi. “kuto me, ācariya, sukhaṃ, ajja sakalanivesane āvudhāni pajjalitānī”ti vutte “mā bhāyi, deva, na tumhākaṃ nivesaneyeva, sakalanagarepi pajjaliṃsuyeva, ajja amhākaṃ gehe kumārassa jātattā evaṃ ahosī”ti. “ācariya, evaṃ jātakumārassa pana kiṃ bhavissatī”ti? “na kiñci, mahārāja, so pana sakalajambudīpe dhanuggahānaṃ aggo bhavissatī”ti. “sādhu, ācariya, tena hi naṃ paṭijaggitvā vayappattakāle amhākaṃ dasseyyāsī”ti vatvā khīramūlaṃ tāva sahassaṃ dāpesi. purohito taṃ gahetvā nivesanaṃ gantvā brāhmaṇiyā datvā puttassa nāmaggahaṇadivase jātakkhaṇe āvudhānaṃ pajjalitattā “jotipālo”tissa nāmaṃ akāsi.</p>
	<p class="paratype03">so mahantena parivārena vaḍḍhamāno soḷasavassakāle uttamarūpadharo ahosi. athassa pitā sarīrasampattiṃ oloketvā sahassaṃ datvā, “tāta, takkasilaṃ gantvā disāpāmokkhassa ācariyassa santike sippaṃ uppaṇhāhī”ti āha. so “sādhū”ti sampaṭicchitvā ācariyabhāgaṃ gahetvā mātāpitaro vanditvā tattha gantvā sahassaṃ datvā sippaṃ paṭṭhapetvā sattāheneva nipphattiṃ pāpuṇi. athassa ācariyo tussitvā attano santakaṃ khaggaratanaṃ sandhiyuttaṃ meṇḍakasiṅgadhanuṃ sandhiyuttaṃ tūṇīraṃ attano sannāhakañcukaṃ uṇhīsañca datvā “tāta jotipola, ahaṃ mahallako, idāni tvaṃ ime māṇavake sikkhāpehī”ti pañcasatamāṇavakepi tasseva niyyādesi. bodhisatto sabbaṃ upakaraṇaṃ gahetvā ācariyaṃ vanditvā bārāṇasimeva āgantvā mātāpitaro vanditvā aṭṭhāsi. atha naṃ vanditvā ṭhitaṃ pitā avoca “uggahitaṃ te, tāta, sippan”ti. “āma, tātā”ti. so tassa vacanaṃ sutvā rājakulaṃ gantvā “putto me, deva, sippaṃ sikkhitvā āgato, kiṃ karotū”ti āha. “ācariya, amhe upaṭṭhahatū”ti. “paribbayamassa jānātha, devā”ti. “so devasikaṃ sahassaṃ labhatū”ti. so “sādhū”ti sampaṭicchitvā gehaṃ gantvā kumāraṃ pakkosāpetvā “tāta, rājānaṃ upaṭṭhahā”ti āha. so tato paṭṭhāya devasikaṃ sahassaṃ labhitvā rājānaṃ upaṭṭhahi.</p>
	<p class="paratype03">rājapādamūlikā ujjhāyiṃsu — “mayaṃ jotipālena katakammaṃ na passāma, devasikaṃ sahassaṃ gaṇhāti, mayamassa sippaṃ passitukāmā”ti. rājā tesaṃ vacanaṃ sutvā purohitassa kathesi. purohito “sādhu, devā”ti puttassārocesi. so “sādhu, tāta, ito sattame divase dassessāmi sippaṃ, apica rājā attano vijite dhanuggahe sannipātāpetū”ti āha. purohito gantvā rañño tamatthaṃ ārocesi. rājā nagare bheriṃ carāpetvā dhanuggahe sannipātāpesi. saṭṭhisahassā dhanuggahā sannipatiṃsu. rājā tesaṃ sannipatitabhāvaṃ ñatvā “nagaravāsino jotipālassa sippaṃ passantū”ti nagare bheriṃ carāpetvā rājaṅgaṇaṃ sajjāpetvā mahājanaparivuto pallaṅkavare nisīditvā dhanuggahe pakkosāpetvā “jotipālo āgacchatū”ti pesesi. so ācariyena dinnāni dhanutūṇīrasannāhakañcukauṇhīsāni nivāsanantare ṭhapetvā khaggaṃ gāhāpetvā pakativesena rañño santikaṃ gantvā ekamantaṃ aṭṭhāsi.</p>
	<p class="paratype03">dhanuggahā “jotipālo kira dhanusippaṃ dassetuṃ āgato, dhanuṃ aggahetvā pana āgatattā amhākaṃ hatthato dhanuṃ gahetukāmo bhavissati, nāssa dassāmā”ti katikaṃ kariṃsu. rājā jotipālaṃ āmantetvā “sippaṃ dassehī”ti āha. so sāṇiṃ parikkhipāpetvā antosāṇiyaṃ ṭhito sāṭakaṃ apanetvā sannāhakañcukaṃ pavesetvā uṇhīsaṃ sīse paṭimuñcitvā meṇḍakasiṅgadhanumhi pavālavaṇṇaṃ jiyaṃ āropetvā tūṇīraṃ piṭṭhe bandhitvā khaggaṃ vāmato katvā vajiraggaṃ nārācaṃ nakhapiṭṭhena parivattetvā sāṇiṃ vivaritvā pathaviṃ bhinditvā alaṅkatanāgakumāro viya nikkhamitvā gantvā rañño apacitiṃ dassetvā aṭṭhāsi. taṃ disvā mahājanā vagganti nadanti apphoṭenti seḷenti. rājā “dassehi, jotipāla, sippan”ti āha. deva, tumhākaṃ dhanuggahesu akkhaṇavedhivālavedhisaravedhisaddavedhino cattāro dhanuggahe pakkosāpehīti. atha rājā pakkosāpesi.</p>
	<p class="paratype03">mahāsatto rājaṅgaṇe caturassaparicchedabbhantare maṇḍalaṃ katvā catūsu kaṇṇesu cattāro dhanuggahe ṭhapetvā ekekassa tiṃsa tiṃsa kaṇḍasahassāni dāpetvā ekekassa santike ekekaṃ kaṇḍadāyakaṃ ṭhapetvā sayaṃ vajiraggaṃ nārācaṃ gahetvā maṇḍalamajjhe ṭhatvā “mahārāja, ime cattāro dhanuggahā ekappahāreneva sare khipitvā maṃ vijjhantu, ahaṃ etehi khittakaṇḍāni nivāressāmī”ti āha. rājā “evaṃ karothā”ti āṇāpesi. dhanuggahā āhaṃsu, “mahārāja, mayaṃ akkhaṇavedhivālavedhisaravedhisaddavedhino, jotipālo taruṇadārako, na mayaṃ vijjhissāmā”ti. mahāsatto “sace sakkotha, vijjhatha man”ti āha. te “sādhū”ti sampaṭicchitvā ekappahāreneva kaṇḍāni khipiṃsu. mahāsatto tāni nārācena paharitvā yathā vā tathā vā na pātesi, bodhikoṭṭhakaṃ pana parikkhipanto viya tālena tālaṃ, vālena vālaṃ, daṇḍakena daṇḍakaṃ, vājena vājaṃ anatikkamanto khipitvā saragabbhaṃ akāsi. dhanuggahānaṃ kaṇḍāni khīṇāni. so tesaṃ kaṇḍakhīṇabhāvaṃ ñatvā saragabbhaṃ avināsentova uppatitvā gantvā rañño santike aṭṭhāsi. mahājano unnādento vagganto apphoṭento seḷento accharaṃ paharanto mahākolāhalaṃ katvā vatthābharaṇādīni khipi. evaṃ ekarāsibhūtaṃ aṭṭhārasakoṭisaṅkhyaṃ dhanaṃ ahosi.</p>
	<p class="paratype03">atha naṃ rājā pucchi — “kiṃ sippaṃ nāmetaṃ jotipālā”ti? sarapaṭibāhanaṃ nāma, devāti. aññe etaṃ jānantā atthīti. sakalajambudīpe maṃ ṭhapetvā añño natthi, devāti. aparaṃ dassehi, tātāti. deva, ete tāva catūsu kaṇṇesu ṭhatvā cattāropi janā maṃ vijjhituṃ na sakkhiṃsu, ahaṃ panete catūsu kaṇṇesu ṭhite ekeneva sarena vijjhissāmīti. dhanuggahā ṭhātuṃ na ussahiṃsu. mahāsatto catūsu kaṇṇesu catasso kadaliyo ṭhapāpetvā nārācapuṅkhe rattasuttakaṃ bandhitvā ekaṃ kadaliṃ sandhāya khipi. nārāco taṃ kadaliṃ vijjhitvā tato dutiyaṃ, tato tatiyaṃ, tato catutthaṃ, tato paṭhamaṃ viddhameva vijjhitvā puna tassa hattheyeva patiṭṭhahi. kadaliyo suttaparikkhittā aṭṭhaṃsu. mahājano unnādasahassāni pavattesi. rājā “kiṃ sippaṃ nāmetaṃ, tātā”ti? cakkaviddhaṃ nāma, devāti. aparampi dassehi, tātāti. mahāsatto saralaṭṭhiṃ nāma, sararajjuṃ nāma, saravedhiṃ nāma dassesi, sarapāsādaṃ nāma, sarasopānaṃ nāma, saramaṇḍapaṃ nāma, sarapākāraṃ nāma, sarapokkharaṇiṃ nāma akāsi, sarapadumaṃ nāma pupphāpesi, saravassaṃ nāma vassāpesi. iti aññehi asādhāraṇāni imāni dvādasa sippāni dassetvā puna aññehi asādhāraṇeyeva satta mahākāye padālesi, aṭṭhaṅgulabahalaṃ udumbarapadaraṃ vijjhi, caturaṅgulabahalaṃ asanapadaraṃ, dvaṅgulabahalaṃ tambapaṭṭaṃ, ekaṅgulabahalaṃ ayapaṭṭaṃ, ekābaddhaṃ phalakasataṃ vinivijjhitvā palālasakaṭavālukasakaṭapadarasakaṭānaṃ purimabhāgena saraṃ khipitvā pacchābhāgena nikkhamāpesi, pacchābhāgena saraṃ khipitvā purimabhāgena nikkhamāpesi, udake catūsabhaṃ, thale aṭṭhausabhaṭṭhānaṃ kaṇḍaṃ pesesi. vātiṅgaṇasaññāya usabhamattake vālaṃ vijjhi. bodhisatto sare khipitvā ākāse sarapāsādādīni katvā puna ekena sarena te sare pātento bhaṅgavibhaṅge akāsīti “sarabhaṅgo”ti nāma paññāto. tassa ettakāni sippāni dassentasseva sūriyo atthaṅgato.</p>
	<p class="paratype03">athassa rājā senāpatiṭṭhānaṃ paṭijānitvā “jotipāla, ajja vikālo, sve tvaṃ senāpatiṭṭhānaṃ sakkāraṃ gaṇhissasi, kesamassuṃ kāretvā nhatvā ehī”ti taṃ divasaṃ paribbayatthāya satasahassaṃ adāsi. mahāsatto “iminā mayhaṃ attho natthī”ti aṭṭhārasakoṭisaṅkhyaṃ dhanaṃ sāmikānaññeva datvā mahantena parivārena nhāyituṃ nadiṃ gantvā kesamassuṃ kāretvā nhatvā sabbālaṅkārappaṭimaṇḍito anopamāya siriyā nivesanaṃ pavisitvā nānaggarasabhojanaṃ bhuñjitvā sirisayanaṃ abhiruyha nipanno dve yāme sayitvā pacchimayāme pabuddho uṭṭhāya pallaṅkaṃ ābhujitvā sayanapiṭṭhe nisinnova attano sippassa ādimajjhapariyosānaṃ olokento “mama sippassa āditova paramāraṇaṃ paññāyati, majjhe kilesaparibhogo, pariyosāne nirayamhi paṭisandhi, pāṇātipāto kilesaparibhogesu ca adhimattappamādo niraye paṭisandhiṃ deti, raññā mayhaṃ mahantaṃ senāpatiṭṭhānaṃ dinnaṃ, mahantaṃ me issariyaṃ bhavissati, bhariyā ca puttadhītaro ca bahū bhavissanti. kilesavatthu kho pana vepullagataṃ duccajaṃ hoti, idāneva nikkhamitvā ekakova araññaṃ pavisitvā isipabbajjaṃ pabbajituṃ yuttaṃ mayhan”ti mahāsayanato uṭṭhāya kañci ajānāpento pāsādā oruyha aggadvārena nikkhamitvā ekakova araññaṃ pavisitvā godhāvarinadītīre tiyojanikaṃ kapiṭṭhavanaṃ sandhāya pāyāsi.</p>
	<p class="paratype03">tassa nikkhantabhāvaṃ ñatvā sakko vissakammaṃ pakkosāpetvā “tāta, jātipālo abhinikkhamanaṃ nikkhanto, mahāsamāgamo bhavissati, godhāvarinadītīre kapiṭṭhavane assamaṃ māpetvā pabbajitaparikkhāre paṭiyādehī”ti āha. so tathā akāsi. mahāsatto taṃ ṭhānaṃ patvā ekapadikamaggaṃ disvā “pabbajitānaṃ vasanaṭṭhānena bhavitabban”ti tena maggena tattha gantvā kañci apassanto paṇṇasālaṃ pavisitvā pabbajitaparikkhāre disvā “sakko devarājā mama nikkhantabhāvaṃ aññāsi maññe”ti cintetvā sāṭakaṃ apanetvā rattavākaciraṃ nivāsetvā ca pārupitvā ca ajinacammaṃ ekaṃsagataṃ akāsi, jaṭāmaṇḍalaṃ bandhitvā khārikājaṃ aṃse katvā kattaradaṇḍaṃ gahetvā paṇṇasālato nikkhamitvā caṅkamaṃ āruyha katipayavāre aparāparaṃ caṅkamitvā pabbajjāsiriyā vanaṃ upasobhayamāno kasiṇaparikammaṃ katvā pabbajitato sattame divase aṭṭha samāpattiyo pañca abhiññāyo ca nibbattetvā uñchācariyāya vanamūlaphalāhāro ekakova vihāsi. mātāpitaro mittasuhajjādayo ñātivaggāpissa taṃ apassantā rodantā paridevantā vicaranti.</p>
	<p class="paratype03">atheko vanacarako araññaṃ pavisitvā kapiṭṭhakāssamapade nisinnaṃ mahāsattaṃ disvā sañjānitvā gantvā tena saddhiṃ paṭisanthāraṃ katvā nagaraṃ gantvā tassa mātāpitūnaṃ ārocesi. te rañño ārocayiṃsu. rājā “etha naṃ passissāmā”ti tassa mātāpitaro gahetvā mahājanaparivuto vanacarakena desitena maggena godhāvarinadītīraṃ pāpuṇi. bodhisatto nadītīraṃ āgantvā ākāse nisinno dhammaṃ desetvā te sabbe assamapadaṃ pavesetvā tatrapi tesaṃ ākāse nisinnova kāmesu ādīnavaṃ pakāsetvā dhammaṃ desesi. rājānaṃ ādiṃ katvā sabbeva pabbajiṃsu. bodhisatto isigaṇaparivuto tattheva vasi. athassa tattha vasanabhāvo sakalajambudīpe pākaṭo ahosi. aññepi rājāno raṭṭhavāsīhi saddhiṃ āgantvā tassa santike pabbajiṃsu, samāgamo mahā ahosi. anupubbena anekasatasahassaparisā ahesuṃ. yo kāmavitakkaṃ vā byāpādavitakkaṃ vā vihiṃsāvitakkaṃ vā vitakketi, mahāsatto gantvā tassa purato ākāse nisīditvā dhammaṃ deseti, kasiṇaparikammaṃ ācikkhati. tassovāde ṭhatvā aṭṭha samāpattiyo uppādetvā jhānanipphattiṃ pattā sālissaro meṇḍissaro pabbato kāḷadevilo kisavaccho anusisso nāradoti satta jeṭṭhantevāsino ahesuṃ. aparabhāge kapiṭṭhakāssamo paripūri. isigaṇassa vasanokāso nappahoti.</p>
	<p class="paratype03">atha mahāsatto sālissaraṃ āmantetvā “sālissara, ayaṃ assamo isigaṇassa nappahoti, tvaṃ imaṃ isigaṇaṃ gahetvā majjharañño vijite kalappacullakanigamaṃ upanissāya vasāhī”ti āha. so “sādhū”ti tassa vacanaṃ sampaṭicchitvā anekasahassaṃ isigaṇaṃ gahetvā gantvā tattha vāsaṃ kappesi. manussesu āgantvā pabbajantesu puna assamo paripūri. bodhisatto meṇḍissaraṃ āmantetvā, “meṇḍissara, tvaṃ imaṃ isigaṇaṃ ādāya suraṭṭhajanapadassa sīmantare sātodikā nāma nadī atthi, tassā tīre vasāhī”ti uyyojesi, puna kapiṭṭhakāssamo paripūri. etenupāyena tatiyavāre pabbataṃ āmantetvā “pabbata, tvaṃ mahāaṭaviyaṃ añjanapabbato nāma atthi, taṃ upanissāya vasāhī”ti pesesi. catutthavāre kāḷadevilaṃ āmantetvā “kāḷadevila, tvaṃ dakkhiṇapathe avantiraṭṭhe ghanaselapabbato nāma atthi, taṃ upanissāya vasāhī”ti pesesi. puna kapiṭṭhakāssamo paripūri, pañcasu ṭhānesu anekasatasahassaisigaṇo ahosi. kisavaccho pana mahāsattaṃ āpucchitvā daṇḍakirañño vijite kumbhavatinagaraṃ nāma atthi, taṃ upanissāya uyyāne vihāsi. nārado majjhimadese añjanagirināmake pabbatajālantare vihāsi. anusisso pana mahāsattassa santikeva ahosi.</p>
	<p class="paratype03">tasmiṃ kāle daṇḍakirājā ekaṃ laddhasakkāraṃ gaṇikaṃ ṭhānā cāvesi. sā attano dhammatāya vicarantī uyyānaṃ gantvā kisavacchatāpasaṃ disvā “ayaṃ kāḷakaṇṇī bhavissati, imassa sarīre kaliṃ pavāhetvā nhatvā gamissāmī”ti dantakaṭṭhaṃ khāditvā sabbapaṭhamaṃ tassūpari bahalakheḷaṃ niṭṭhubhantī kisavacchatāpasassa jaṭantare niṭṭhubhitvā dantakaṭṭhampissa sīseyeva khipitvā sayaṃ sīsaṃ nhāyitvā gatā. rājāpi taṃ saritvā puna pākatikameva akāsi. sā mohamūḷhā hutvā “kāḷakaṇṇisarīre kaliṃ pavāhetvā mampi rājā puna ṭhāne ṭhapeti mayā yaso laddho”ti saññamakāsi. tato nacirasseva rājā purohitaṃ ṭhānato cāvesi. so tassā santikaṃ gantvā “tvaṃ kena kāraṇena puna ṭhānaṃ labhasī”ti pucchi. athassa sā “rājuyyāne kāḷakaṇṇisarīre kalissa pavāhitattā”ti ārocesi. purohito gantvā tatheva tassa sarīre kaliṃ pavāhesi, tampi rājā puna ṭhāne ṭhapesi. athassa aparabhāge paccanto kuppi. so senaṅgaparivuto yuddhāya nikkhami. atha naṃ mohamūḷho purohito, “mahārāja, kiṃ tumhe jayaṃ icchatha, udāhu parājayan”ti pucchitvā “jayan”ti vutte — “tena hi rājuyyāne kāḷakaṇṇī vasati, tassa sarīre kaliṃ pavāhetvā yāhī”ti āha. so tassa kathaṃ gahetvā “ye mayā saddhiṃ āgacchanti, te uyyāne kāḷakaṇṇisarīre kaliṃ pavāhentū”ti vatvā uyyānaṃ pavisitvā dantakaṭṭhaṃ khāditvā sabbapaṭhamaṃ sayameva tassa jaṭantare kheḷaṃ niṭṭhubhitvā dantakaṭṭhañca khipitvā sīsaṃ nhāyi. balakāyopissa tathā akāsi.</p>
	<p class="paratype03">tasmiṃ pakkante senāpati gantvā tāpasaṃ disvā dantakaṭṭhādīni nīharitvā sādhukaṃ nhāpetvā “bhante, rañño kiṃ bhavissatī”ti pucchi. āvusā mayhaṃ manopadoso natthi, devatā pana kupitā ito sattame divase sakalaraṭṭhaṃ araṭṭhaṃ karissanti, tvaṃ puttadāraṃ gahetvā sīghaṃ palāyitvā aññattha yāhīti. so bhītatasito gantvā rañño ārocesi, rājā tassa vacanaṃ na gaṇhi. so nivattitvā attano gehaṃ gantvā puttadāraṃ ādāya palāyitvā aññaṃ raṭṭhaṃ agamāsi. sarabhaṅgasatthā taṃ kāraṇaṃ ñatvā dve taruṇatāpase pesetvā “kisavacchaṃ mañcasivikāya ānethā”ti ākāsena āṇāpesi. rājā yujjhitvā core gahetvā nagarameva paccāgami. tasmiṃ āgate devatā paṭhamaṃ devaṃ vassāpesuṃ, vassoghena sabbakuṇapesu avahaṭesu suddhavālukavassaṃ vassi, suddhavālukamatthake dibbapupphavassaṃ vassi, dibbapupphamatthake māsakavassaṃ, māsakamatthake kahāpaṇavassaṃ, kahāpaṇamatthake dibbābharaṇavassaṃ vassi, manussā somanassappattā hiraññasuvaṇṇābharaṇāni gaṇhituṃ ārabhiṃsu. atha nesaṃ sarīre sampajjalitaṃ nānappakāraṃ āvudhavassaṃ vassi, manussā khaṇḍākhaṇḍikaṃ chijjiṃsu. atha nesaṃ upari mahantamahantā vītaccitaṅgārā patiṃsu, tesaṃ upari mahantamahantāni pajjalitapabbatakūṭāni patiṃsu, tesaṃ upari saṭṭhihatthaṭṭhānaṃ pūrayantaṃ sukhumavālukavassaṃ vassi. evaṃ saṭṭhiyojanaṭṭhānaṃ araṭṭhaṃ ahosi, tassa evaṃ araṭṭhabhāvo sakalajambudīpe paññāyi.</p>
	<p class="paratype03">atha tassa raṭṭhassa anantararaṭṭhādhipatino kāliṅgo, aṭṭhako, bhīmarathoti tayo rājāno cintayiṃsu — “pubbe bārāṇasiyaṃ kalābukāsikarājā khantivāditāpase aparajjhitvā pathaviṃ paviṭṭhoti sūyati, tathā “nāḷikerarājā tāpase sunakhehi khādāpetvā, sahassabāhu ajjuno ca aṅgīrase aparajjhitvā, idāni daṇḍakirājā kisavacche aparajjhitvā saha raṭṭhena vināsaṃ patto”ti sūyati. imesaṃ pana catunnaṃ rājūnaṃ nibbattaṭṭhānaṃ mayaṃ na jānāma, taṃ no ṭhapetvā sarabhaṅgasatthāraṃ añño kathetuṃ samattho nāma natthi, taṃ upasaṅkamitvā ime pañhe pucchissāmā”ti . te tayopi mahantena parivārena pañhapucchanatthāya nikkhamiṃsu. te pana “asukopi nikkhanto”ti na jānanti, ekeko “ahameva gacchāmī”ti maññati, tesaṃ godhāvarinadito avidūre samāgamo ahosi. te rathehi otaritvā tayopi ekameva rathaṃ abhiruyha godhāvarinadītīraṃ sampāpuṇiṃsu.</p>
	<p class="paratype03">tasmiṃ khaṇe sakko paṇḍukambalasilāsane nisinno satta pañhe cintetvā “ime pañhe ṭhapetvā sarabhaṅgasatthāraṃ añño sadevake loke kathetuṃ samattho nāma natthi, taṃ ime pañhe pucchissāmi, imepi tayo rājāno sarabhaṅgasatthāraṃ pañhaṃ pucchituṃ godhāvarinadītīraṃ pattā, etesaṃ pañhepi ahameva pucchissāmī”ti dvīsu devalokesu devatāhi parivuto devalokato otari. taṃ divasameva kisavaccho kālamakāsi. tassa sarīrakiccaṃ kāretuṃ catūsu ṭhānesu anekasahassā isayo tattheva gantvā pañcasu ṭhānesu maṇḍapañca kāretvā anekasahassā isigaṇā kisavacchassa tāpasassa candanacitakaṃ katvā sarīraṃ jhāpesuṃ. āḷāhanassa samantā aḍḍhayojanamatte ṭhāne dibbakusumavassaṃ vassi. mahāsatto tassa sarīranikkhepaṃ kārāpetvā assamaṃ pavisitvā tehi isigaṇehi parivuto nisīdi. tesampi rājūnaṃ nadītīraṃ āgatakāle mahāsenāvāhanatūriyasaddo ahosi. mahāsatto taṃ sutvā anusissaṃ tāpasaṃ āmantetvā “tāta, tvaṃ gantvā tāva jānāhi, kiṃ saddo nāmeso”ti āha. so pānīyaghaṭaṃ ādāya tattha gantvā te rājāno disvā pucchanavasena paṭhamaṃ gāthamāha — </p>
	<p class="paratype40">50<b>.</b> </p>
	<p class="paratype21">“alaṅkatā kuṇḍalino suvatthā, veḷuriyamuttātharukhaggabandhā. </p>
	<p class="paratype22">rathesabhā tiṭṭhatha ke nu tumhe, kathaṃ vo jānanti manussaloke”ti.</p>
	<p class="paratype03">tattha <b>veḷuriyamuttātharukhaggabandhā</b>ti veḷuriyamaṇīhi ceva muttālambakehi ca alaṅkatatharūhi khaggaratanehi samannāgatā. <b>tiṭṭhathā</b>ti ekasmiṃ rathe tiṭṭhatha. <b>ke nū</b>ti ke nāma tumhe, kathaṃ vo sañjānantīti?</p>
	<p class="paratype03">te tassa vacanaṃ sutvā rathā otaritvā vanditvā aṭṭhaṃsu. tesu aṭṭhakarājā tena saddhiṃ sallapanto dutiyaṃ gāthamāha — </p>
	<p class="paratype40">51<b>.</b> </p>
	<p class="paratype21">“ahamaṭṭhako bhīmaratho panāyaṃ, kāliṅgarājā pana uggatoyaṃ. </p>
	<p class="paratype22">susaññatānaṃ isīnaṃ dassanāya, idhāgatā pucchitāyemha pañhe”ti.</p>
	<p class="paratype03">tattha <b>uggato</b>ti cando viya sūriyo viya ca pākaṭo paññāto. <b>susaññatānaṃ isīna</b>nti, bhante, na mayaṃ vanakīḷādīnaṃ atthāya āgatā, atha kho kāyādīhi susaññatānaṃ sīlasampannānaṃ isīnaṃ dassanatthāya idhāgatā. <b>pucchitāyemha pañhe</b>ti sarabhaṅgasatthāraṃ pañhe pucchituṃ emha, āgatāmhāti attho. ya-kāro byañjanasandhikaroti veditabbo.</p>
	<p class="paratype03">atha ne tāpaso “sādhu mahārājā, āgantabbaṭṭhānaññeva āgatāttha, tena hi nhatvā vissamitvā assamapadaṃ pavisitvā isigaṇaṃ vanditvā sarabhaṅgasatthārameva pañhaṃ pucchathā”ti tehi saddhiṃ paṭisanthāraṃ katvā pānīyaghaṭaṃ ukkhipitvā udakatheve puñchanto ākāsaṃ olokento sakkaṃ devarājānaṃ devagaṇaparivutaṃ erāvaṇakkhandhavaragataṃ otarantaṃ disvā tena saddhiṃ sallapanto tatiyaṃ gāthamāha — </p>
	<p class="paratype40">52<b>.</b> </p>
	<p class="paratype21">“vehāyasaṃ tiṭṭhasi antalikkhe, pathaddhuno pannaraseva cando. </p>
	<p class="paratype22">pucchāmi taṃ yakkha mahānubhāva, kataṃ taṃ jānanti manussaloke”ti.</p>
	<p class="paratype03">tattha <b>vehāyasa</b>nti abbhuggantvā antalikkhe ākāse tiṭṭhasi. <b>pathaddhuno</b>ti pathaddhagato, addhapathe gaganamajjhe ṭhitoti attho.</p>
	<p class="paratype03">taṃ sutvā sakko catutthaṃ gāthamāha — </p>
	<p class="paratype40">53<b>.</b> </p>
	<p class="paratype21">“yamāhu devesu ‘sujampatī’ti, ‘maghavā’ti taṃ āhu manussaloke. </p>
	<p class="paratype22">sa devarājā idamajja patto, susaññatānaṃ isīnaṃ dassanāyā”ti.</p>
	<p class="paratype03">tattha <b>sa devarājā</b>ti so ahaṃ sakko devarājā. <b>idamajja patto</b>ti idaṃ ṭhānaṃ ajja āgato. <b>dassanāyā</b>ti dassanatthāya vandanatthāya sarabhaṅgasatthārañca pañhaṃ pucchanatthāyāti āha.</p>
	<p class="paratype03">atha naṃ anusisso “sādhu, mahārāja, tumhe pacchā āgacchathā”ti vatvā pānīyaghaṭaṃ ādāya assamapadaṃ pavisitvā pānīyaghaṭaṃ paṭisāmetvā tiṇṇaṃ rājūnaṃ devarājassa ca pañhapucchanatthāya āgatabhāvaṃ mahāsattassa ārocesi. so isigaṇaparivuto mahāvisālamāḷake nisīdi. tayo rājāno āgantvā isigaṇaṃ vanditvā ekamantaṃ nisīdiṃsu. sakkopi otaritvā isigaṇaṃ upasaṅkamitvā añjaliṃ paggayha ṭhito isigaṇaṃ vaṇṇetvā vandamāno pañcamaṃ gāthamāha — </p>
	<p class="paratype40">54<b>.</b> </p>
	<p class="paratype21">“dūre sutā no isayo samāgatā, mahiddhikā iddhiguṇūpapannā. </p>
	<p class="paratype22">vandāmi te ayire pasannacitto, ye jīvalokettha manussaseṭṭhā”ti.</p>
	<p class="paratype03">tattha <b>dūre sutā no</b>ti, bhante, amhehi tumhe dūre devaloke ṭhitehiyeva sutāti mamāyanto evamāha. idaṃ vuttaṃ hoti — ime idha samāgatā amhākaṃ isayo dūre sutā yāva brahmalokā vissutā pākaṭāti. <b>mahiddhikā</b>ti mahānubhāvā. <b>iddhiguṇūpapannā</b>ti pañcavidhena iddhiguṇena samannāgatā. <b>ayire</b>ti, ayye. <b>ye</b>ti ye tumhe imasmiṃ jīvaloke manussesu seṭṭhāti.</p>
	<p class="paratype03">evaṃ isigaṇaṃ vaṇṇetvā sakko cha nisajjadose pariharanto ekamantaṃ nisīdi. atha naṃ isīnaṃ adhovāte nisinnaṃ disvā anusisso chaṭṭhaṃ gāthamāha — </p>
	<p class="paratype40">55<b>.</b> </p>
	<p class="paratype21">“gandho isīnaṃ ciradikkhitānaṃ, kāyā cuto gacchati mālutena. </p>
	<p class="paratype22">ito paṭikkamma sahassanetta, gandho isīnaṃ asuci devarājā”ti.</p>
	<p class="paratype03">tattha <b>ciradikkhitāna</b>nti cirapabbajitānaṃ. <b>paṭikkammā</b>ti paṭikkama apehi. <b>sahassanettā</b>ti ālapanametaṃ. sakko hi amaccasahassehi cintitaṃ atthaṃ ekakova passati, tasmā “sahassanetto”ti vuccati . atha vā sahassanettānaṃ pana devānaṃ dassanūpacārātikkamanasamatthoti sahassanettā . <b>asucī</b>ti sedamalādīhi paribhāvitattā duggandho, tumhe ca sucikāmā, tena vo esa gandho bādhatīti.</p>
	<p class="paratype03">taṃ sutvā sakko itaraṃ gāthamāha — </p>
	<p class="paratype40">56<b>.</b> </p>
	<p class="paratype21">“gandho isīnaṃ ciradikkhitānaṃ, kāyā cuto gacchatu mālutena. </p>
	<p class="paratype27">vicittapupphaṃ surabhiṃva mālaṃ, gandhañca etaṃ pāṭikaṅkhāma bhante. </p>
	<p class="paratype22">na hettha devā paṭikkūlasaññino”ti.</p>
	<p class="paratype03">tattha <b>gacchatū</b>ti yathāsukhaṃ pavattatu, nāsapuṭaṃ no paharatūti attho. <b>pāṭikaṅkhāmā</b>ti icchāma patthema. <b>etthā</b>ti etasmiṃ gandhe devā jigucchasaññino na honti. dussīleyeva hi devā jigucchanti, na sīlavanteti.</p>
	<p class="paratype03">evañca pana vatvā “bhante, anusissa ahaṃ mahantena ussāhena pañhaṃ pucchituṃ āgato, okāsaṃ me karohī”ti āha. so tassa vacanaṃ sutvā uṭṭhāyāsanā isigaṇaṃ okāsaṃ karonto gāthādvayamāha — </p>
	<p class="paratype40">57<b>.</b> </p>
	<p class="paratype21">“purindado bhūtapatī yasassī, devānamindo sakko maghavā sujampati. </p>
	<p class="paratype22">sa devarājā asuragaṇappamaddano, okāsamākaṅkhati pañha pucchituṃ. </p>
	<p class="paratype40">58<b>.</b> </p>
	<p class="paratype21">“ko nevimesaṃ idha paṇḍitānaṃ, pañhe puṭṭho nipuṇe byākarissati. </p>
	<p class="paratype22">tiṇañca raññaṃ manujādhipānaṃ, devānamindassa ca vāsavassā”ti.</p>
	<p class="paratype03">tattha “purindado”tiādīni sakkasseva guṇanāmāni. so hi pure dānaṃ dinnattā <b>purindado,</b> bhūtesu jeṭṭhakattā <b>bhūtapati,</b> parivārasampadāya <b>yasassī,</b> paramissaratāya <b>devānamindo,</b> sattannaṃ vattapadānaṃ suṭṭhu katattā <b>sakko,</b> purimajātivasena <b>maghavā,</b> sujāya asurakaññāya patibhāvena <b>sujampati,</b> devānaṃ rañjanatāya <b>devarājā. ko nevā</b>ti ko nu eva. <b>nipuṇe</b>ti saṇhasukhume pañhe. <b>rañña</b>nti rājūnaṃ. imesaṃ catunnaṃ rājūnaṃ manaṃ gahetvā ko imesaṃ paṇḍitānaṃ isīnaṃ pañhe kathessati, pañhaṃ nesaṃ kathetuṃ samatthaṃ jānāthāti vadati. </p>
	<p class="paratype01">taṃ sutvā isigaṇo, “mārisa, anusissa tvaṃ pathaviyaṃ ṭhatvā pathaviṃ apassanto viya kathesi, ṭhapetvā sarabhaṅgasatthāraṃ ko añño etesaṃ pañhaṃ kathetuṃ samattho”ti vatvā gāthamāha — </p>
	<p class="paratype40">59<b>.</b> </p>
	<p class="paratype21">“ayaṃ isi sarabhaṅgo tapassī, yato jāto virato methunasmā. </p>
	<p class="paratype22">āceraputto suvinītarūpo, so nesaṃ pañhāni viyākarissatī”ti.</p>
	<p class="paratype03">tattha <b>sarabhaṅgo</b>ti sare khipitvā ākāse sarapāsādādīni katvā puna ekena sarena te sare pātento bhaṅgavibhaṅge akāsīti sarabhaṅgo. <b>methunasmā</b>ti methunadhammato. so kira methunaṃ asevitvā pabbajito. <b>āceraputto</b>ti rañño ācariyassa purohitassa putto.</p>
	<p class="paratype03">evañca pana vatvā isigaṇo anusissaṃ āha — “mārisa, tvameva satthāraṃ vanditvā isigaṇassa vacanena sakkena pucchitapañhakathanāya okāsaṃ kārehī”ti. so “sādhū”ti sampaṭicchitvā satthāraṃ vanditvā okāsaṃ kārento anantaraṃ gāthamāha — </p>
	<p class="paratype40">60<b>.</b> </p>
	<p class="paratype21">“koṇḍañña pañhāni viyākarohi, yācanti taṃ isayo sādhurūpā. </p>
	<p class="paratype22">koṇḍañña eso manujesu dhammo, yaṃ vuddhamāgacchati esa bhāro”ti.</p>
	<p class="paratype03">tattha <b>koṇḍaññā</b>ti taṃ gottenālapati. <b>dhammo</b>ti sabhāvo. <b>yaṃ vuddha</b>nti yaṃ paññāya vuddhaṃ purisaṃ esa pañhānaṃ vissajjanabhāro nāma āgacchati, eso manujesu sabhāvo, tasmā candimasūriyasahassaṃ uṭṭhāpento viya pākaṭaṃ katvā devarañño pañhe kathehīti.</p>
	<p class="paratype03">tato mahāpuriso okāsaṃ karonto anantaraṃ gāthamāha — </p>
	<p class="paratype40">61<b>.</b> </p>
	<p class="paratype21">“katāvakāsā pucchantu bhonto, yaṃ kiñci pañhaṃ manasābhipatthitaṃ. </p>
	<p class="paratype22">ahañhi taṃ taṃ vo viyākarissaṃ, ñatvā sayaṃ lokamimaṃ parañcā”ti.</p>
	<p class="paratype03">tattha <b>yaṃ kiñcī</b>ti na kevalaṃ tumhākaṃyeva, atha kho sadevakassapi lokassa yaṃ manasābhipatthitaṃ, taṃ maṃ bhavanto pucchantu. ahañhi vo idhalokanissitaṃ vā paralokanissitaṃ vā sabbaṃ pañhaṃ imañca parañca lokaṃ sayaṃ paññāya sacchikatvā kathessāmīti sabbaññupavāraṇaṃ sampavāresi.</p>
	<p class="paratype03">evaṃ tena okāse kate sakko attanā abhisaṅkhataṃ pañhaṃ pucchi. tamatthaṃ pakāsento satthā āha — </p>
	<p class="paratype40">62<b>.</b> </p>
	<p class="paratype21">“tato ca maghavā sakko, atthadassī purindado. </p>
	<p class="paratype22">apucchi paṭhamaṃ pañhaṃ, yañcāsi abhipatthitaṃ. </p>
	<p class="paratype40">63<b>.</b> </p>
	<p class="paratype21">“kiṃ sū vadhitvā na kadāci socati, kissappahānaṃ isayo vaṇṇayanti. </p>
	<p class="paratype22">kassīdha vuttaṃ pharusaṃ khametha, akkhāhi me koṇḍañña etamatthan”ti.</p>
	<p class="paratype03">tattha <b>yañcāsī</b>ti yaṃ tassa manasā abhipatthitaṃ āsi, taṃ pucchīti attho. <b>eta</b>nti etaṃ mayā pucchitamatthaṃ akkhāhi meti ekagāthāya tayo pañhe pucchi.</p>
	<p class="paratype03">tato paraṃ byākaronto āha — </p>
	<p class="paratype40">64<b>.</b> </p>
	<p class="paratype21">“kodhaṃ vadhitvā na kadāci socati, makkhappahānaṃ isayo vaṇṇayanti. </p>
	<p class="paratype22">sabbesaṃ vuttaṃ pharusaṃ khametha, etaṃ khantiṃ uttamamāhu santo”ti.</p>
	<p class="paratype03">tattha <b>kodhaṃ vadhitvā</b>ti kodhaṃ māretvā chaḍḍetvā. socanto hi paṭighacitteneva socati, kodhābhāvā kuto soko. tena vuttaṃ <b>“na kadāci socatī”</b>ti. <b>makkhappahāna</b>nti parehi attano kataguṇamakkhanalakkhaṇassa akataññubhāvasaṅkhātassa makkhassa pahānaṃ isayo vaṇṇayanti. <b>sabbesa</b>nti hīnamajjhimukkaṭṭhānaṃ sabbesampi pharusaṃ vacanaṃ khametha. <b>santo</b>ti porāṇakā paṇḍitā evaṃ kathenti.</p>
	<p class="paratype03">sakko āha — </p>
	<p class="paratype40">65<b>.</b> </p>
	<p class="paratype21">“sakkā ubhinnaṃ vacanaṃ titikkhituṃ, sadisassa vā seṭṭhatarassa vāpi. </p>
	<p class="paratype22">kathaṃ nu hīnassa vaco khametha, akkhāhi me koṇḍañña etamatthan”ti.</p>
	<p class="paratype03">sarabhaṅgo āha — </p>
	<p class="paratype40">66<b>.</b> </p>
	<p class="paratype21">“bhayā hi seṭṭhassa vaco khametha, sārambhahetū pana sādisassa. </p>
	<p class="paratype22">yo cīdha hīnassa vaco khametha, etaṃ khantiṃ uttamamāhu santo”ti. — </p>
	<p class="paratype25">evamādīnaṃ gāthānaṃ vacanappaṭivacanavasena sambandho veditabbo.</p>
	<p class="paratype03">tattha <b>akkhāhi me</b>ti, bhante koṇḍañña, tumhehi dve pañhā sukathitā, eko me cittaṃ na gaṇhāti, kathaṃ sakkā attano hīnatarassa vacanaṃ adhivāsetuṃ, taṃ mama akkhāhīti pucchanto evamāha. <b>etaṃ khanti</b>nti yadetaṃ jātigottādihīnassa vacanaṃ khamanaṃ, etaṃ khantiṃ uttamanti porāṇakapaṇḍitā vadanti. yaṃ panetaṃ jātiādīhi seṭṭhassa bhayena, sadisassa karaṇuttariyalakkhaṇe sārambhe ādīnavadassanena khamanaṃ, nesā adhivāsanakhanti nāmāti attho.</p>
	<p class="paratype03">evaṃ vutte sakko mahāsattaṃ āha — “bhante, paṭhamaṃ tumhe ‘sabbesaṃ vuttaṃ pharusaṃ khametha, etaṃ khantiṃ uttamamāhu santo’ti vatvā idāni ‘yo cīdha hīnassa vaco khametha, etaṃ khantiṃ uttamamāhu santo’ti vadatha, na vo purimena pacchimaṃ sametī”ti. atha naṃ mahāsatto, “sakka, pacchimaṃ mayā ‘ayaṃ hīno’ti ñatvā pharusavacanaṃ adhivāsentassa vasena vuttaṃ, yasmā pana na sakkā rūpadassanamattena sattānaṃ seṭṭhādibhāvo ñātuṃ, tasmā purimaṃ vuttan”ti vatvā sattānaṃ aññatra saṃvāsā rūpadassanamattena seṭṭhādibhāvassa duviññeyyataṃ pakāsento gāthamāha — </p>
	<p class="paratype40">67<b>.</b> </p>
	<p class="paratype21">“kathaṃ vijaññā catupattharūpaṃ, seṭṭhaṃ sarikkhaṃ athavāpi hīnaṃ. </p>
	<p class="paratype22">virūparūpena caranti santo, tasmā hi sabbesaṃ vaco khamethā”ti.</p>
	<p class="paratype03">tattha <b>catupattharūpa</b>nti catūhi iriyāpathehi paṭicchannasabhāvaṃ. <b>virūparūpenā</b>ti virūpānaṃ lāmakapuggalānaṃ rūpena uttamaguṇā santopi vicaranti. imasmiṃ panatthe majjhantikattherassa vatthu kathetabbaṃ.</p>
	<p class="paratype03">taṃ sutvā sakko nikkaṅkho hutvā, “bhante, etāya no khantiyā ānisaṃsaṃ kathehī”ti yāci. athassa mahāsatto gāthamāha — </p>
	<p class="paratype40">68<b>.</b> </p>
	<p class="paratype21">“na hetamatthaṃ mahatīpi senā, sarājikā yujjhamānā labhetha. </p>
	<p class="paratype22">yaṃ khantimā sappuriso labhetha, khantībalassūpasamanti verā”ti.</p>
	<p class="paratype03">tattha <b>etamattha</b>nti etaṃ veravūpasamanippaṭighasabhāvasaṅkhātaṃ atthaṃ.</p>
	<p class="paratype03">evaṃ mahāsattena khantiguṇe kathite te rājāno cintayiṃsu — “sakko attanova pañhe pucchati, amhākaṃ pucchanokāsaṃ na dassatī”ti. atha nesaṃ ajjhāsayaṃ viditvā sakko attanā abhisaṅkhate cattāro pañhe ṭhapetvāva tesaṃ kaṅkhaṃ pucchanto gāthamāha — </p>
	<p class="paratype40">69<b>.</b> </p>
	<p class="paratype21">“subhāsitaṃ te anumodiyāna, aññaṃ taṃ pucchāmi tadiṅgha brūhi. </p>
	<p class="paratype27">yathā ahuṃ daṇḍakī nāḷikero, athajjuno kalābu cāpi rājā. </p>
	<p class="paratype22">tesaṃ gatiṃ brūhi supāpakamminaṃ, katthūpapannā isīnaṃ viheṭhakā”ti.</p>
	<p class="paratype03">tattha <b>anumodiyānā</b>ti idaṃ mayā puṭṭhānaṃ tiṇṇaṃ pañhānaṃ vissajjanasaṅkhātaṃ tava subhāsitaṃ anumoditvā. <b>yathā ahu</b>nti yathā cattāro janā ahesuṃ. <b>kalābu cā</b>ti kalāburājā ca. <b>athajjuno</b>ti atha ajjunarājā.</p>
	<p class="paratype03">athassa vissajjento mahāsatto pañca gāthāyo abhāsi — </p>
	<p class="paratype40">70<b>.</b> </p>
	<p class="paratype21">“kisañhi vacchaṃ avakiriya daṇḍakī, ucchinnamūlo sajano saraṭṭho. </p>
	<p class="paratype22">kukkuḷanāme nirayamhi paccati, tassa phuliṅgāni patanti kāye. </p>
	<p class="paratype40">71<b>.</b> </p>
	<p class="paratype21">“yo saññate pabbajite aheṭhayi, dhammaṃ bhaṇante samaṇe adūsake. </p>
	<p class="paratype22">taṃ nāḷikeraṃ sunakhā parattha, saṅgamma khādanti viphandamānaṃ. </p>
	<p class="paratype40">72<b>.</b> </p>
	<p class="paratype21">“athajjuno niraye sattisūle, avaṃsiro patito uddhaṃpādo. </p>
	<p class="paratype22">aṅgīrasaṃ gotamaṃ heṭhayitvā, khantiṃ tapassiṃ cirabrahmacāriṃ. </p>
	<p class="paratype40">73<b>.</b> </p>
	<p class="paratype21">“yo khaṇḍaso pabbajitaṃ achedayi, khantiṃ vadantaṃ samaṇaṃ adūsakaṃ. </p>
	<p class="paratype22">kalābuvīciṃ upapajja paccati, mahāpatāpaṃ kaṭukaṃ bhayānakaṃ. </p>
	<p class="paratype40">74<b>.</b> </p>
	<p class="paratype21">“etāni sutvā nirayāni paṇḍito, aññāni pāpiṭṭhatarāni cettha. </p>
	<p class="paratype22">dhammaṃ care samaṇabrāhmaṇesu, evaṃkaro saggamupeti ṭhānan”ti.</p>
	<p class="paratype03">tattha <b>kisa</b>nti appamaṃsalohitattā kisasarīraṃ. <b>avakiriyā</b>ti avakiritvā niṭṭhubhanadantakaṭṭhapātanena tassa sarīre kaliṃ pavāhetvā. <b>ucchinnamūlo</b>ti ucchinnamūlo hutvā. <b>sajano</b>ti sapariso. <b>kukkuḷanāme nirayamhī</b>ti yojanasatappamāṇe kappasaṇṭhite uṇhachārikaniraye. <b>phuliṅgānī</b>ti vītaccitaṅgārā. tassa kira tattha uṇhakukkuḷe nimuggassa navahi vaṇamukhehi uṇhā chārikā pavisanti, sīse mahantamahantā aṅgārā patanti. tesaṃ pana patanakāle sakalasarīraṃ dīparukkho viya jalati, balavavedanā vattanti. so adhivāsetuṃ asakkonto mahāviravaṃ ravati. sarabhaṅgasatthā pathaviṃ bhinditvā taṃ tattha tathāpaccamānaṃ dassesi, mahājano bhayasantāsamāpajji. tassa ativiya bhītabhāvaṃ ñatvā mahāsatto taṃ nirayaṃ antaradhāpesi.</p>
	<p class="paratype03"><b>dhammaṃ bhaṇante</b>ti dasakusalakammapathadhammaṃ bhāsante. <b>samaṇe</b>ti samitapāpe. <b>adūsake</b>ti niraparādhe. <b>nāḷikera</b>nti evaṃnāmakaṃ rājānaṃ. <b>paratthā</b>ti paraloke niraye nibbattaṃ. <b>saṅgammā</b>ti ito cito ca samāgantvā chinditvā mahantamahantā sunakhā khādanti. tasmiṃ kira kaliṅgaraṭṭhe dantapuranagare nāḷikere nāma raññe rajjaṃ kārayamāne eko mahātāpaso pañcasatatāpasaparivuto himavantā āgamma rājuyyāne vāsaṃ kappetvā mahājanassa dhammaṃ desesi. “dhammikatāpaso uyyāne vasatī”ti raññopi ārocayiṃsu. rājā pana adhammiko adhammena rajjaṃ kāresi. so amaccesu tāpasaṃ pasaṃsantesu “ahampi dhammaṃ suṇissāmī”ti uyyānaṃ gantvā tāpasaṃ vanditvā nisīdi. tāpaso raññā saddhiṃ paṭisanthāraṃ karonto “kiṃ, mahārāja, dhammena rajjaṃ kāresi, janaṃ na pīḷesī”ti āha. so tassa kujjhitvā “ayaṃ kūṭajaṭilo ettakaṃ kālaṃ nāgarānaṃ santike mamaññeva aguṇaṃ kathesi maññe, hotu jānissāmī”ti cintetvā “sve amhākaṃ gharadvāraṃ āgaccheyyāthā”ti nimantetvā punadivase purāṇagūthassa cāṭiyo paripūrāpetvā tāpasesu āgatesu tesaṃ bhikkhābhājanāni gūthassa pūrāpetvā dvāraṃ pidahāpetvā musalāni ca lohadaṇḍe ca gāhāpetvā isīnaṃ sīsāni bhindāpetvā jaṭāsu gāhāpetvā kaḍḍhāpetvā sunakhehi khādāpetvā tattheva bhinnaṃ pathaviṃ pavisitvā sunakhamahāniraye nibbattati, tatrassa tigāvutappamāṇasarīraṃ ahosi. atha naṃ mahantamahantā mahāhatthippamāṇā pañcavaṇṇā sunakhā anubandhitvā ḍaṃsitvā navayojanāya jalitāyapathaviyā pātetvā mukhapūraṃ luñcantā vipphandamānaṃ khādiṃsu. mahāsatto pathaviṃ dvidhā bhinditvā taṃ nirayaṃ dassetvā mahājanassa bhītabhāvaṃ ñatvā antaradhāpesi.</p>
	<p class="paratype03"><b>athajjuno</b>ti sahassabāhurājā. <b>aṅgīrasa</b>nti aṅgehi raṃsīnaṃ niccharaṇato evaṃladdhanāmaṃ. <b>heṭhayitvā</b>ti viheṭhetvā visapītakaṇḍena vijjhitvā jīvitakkhayaṃ pāpetvā. so kira ajjuno nāma rājā mahisakaraṭṭhe ketakarājadhāniyaṃ rajjaṃ kārento migavaṃ gantvā mige vadhitvā aṅgārapakkamaṃsaṃ khādanto vicari. athekadivasaṃ migānaṃ āgamanaṭṭhāne koṭṭhakaṃ katvā mige olokayamāno aṭṭhāsi. tadā so tāpaso tassa rañño avidūre ekaṃ kārarukkhaṃ abhiruhitvā phalāni ocinanto ocinitaphalasākhaṃ muñci. tassā vissaṭṭhāya saddena taṃṭhānaṃ pattā migā palāyiṃsu. rājā kujjhitvā tāpasaṃ visamissitena sallena vijjhi. so parigalitvā patanto matthakena khadirakhāṇukaṃ āsādetvā sūlaggeyeva kālamakāsi. rājā taṅkhaṇeyeva dvidhā bhinnaṃ pathaviṃ pavisitvā sattisūlaniraye nibbatti, tigāvutappamāṇaṃ sarīraṃ ahosi. tatra taṃ nirayapālā jalitehi āvudhehi koṭṭetvā jalitaṃ ayapabbataṃ āropenti. pabbatamatthake ṭhitakāle vāto paharati, so vātappahārena parigalitvā patati. tasmiṃ khaṇe heṭṭhā navayojanāya jalitāyapathaviyā mahātālakkhandhappamāṇaṃ jalitaṃ ayasūlaṃ uṭṭhahati. so sūlaggamatthakeyeva āsādetvā sūlāvuto tiṭṭhati. tasmiṃ khaṇe pathavī jalati, sūlaṃ jalati, tassa sarīraṃ jalati. so tattha mahāravaṃ ravanto paccati. mahāsatto pathaviṃ dvidhā katvā taṃ nirayaṃ dassetvā mahājanassa bhītabhāvaṃ ñatvā antaradhāpesi.</p>
	<p class="paratype03"><b>khaṇḍaso</b>ti cattāro hatthapāde kaṇṇanāsañca khaṇḍākhaṇḍaṃ katvā. <b>adūsaka</b>nti niraparādhaṃ. tathā chedāpetvā dvīhi kasāhi pahārasahassehi tāḷāpetvā jaṭāsu gahetvā ākaḍḍhāpetvā paṭikujjaṃ nipajjāpetvā piṭṭhiyaṃ paṇhiyā paharitvā mahādukkhasamappitaṃ akāsi. <b>kalābuvīci</b>nti kalābu avīciṃ. <b>kaṭuka</b>nti tikhiṇavedanaṃ, evarūpaṃ nirayaṃ upapajjitvā channaṃ jālānaṃ antare paccati. vitthārato pana kalāburañño vatthu <b>khantivādijātake</b> (jā. 1.4.49-52) kathitameva. <b>aññāni pāpiṭṭhatarāni cetthā</b>ti etehi nirayehi pāpiṭṭhatarāni ca aññāni nirayāni sutvā. <b>dhammaṃ care</b>ti, sakka devarāja, paṇḍito kulaputto na kevalaṃ eteyeva cattāro nirayā, eteyeva ca rājāno nerayikā, atha kho aññepi nirayā, aññepi ca rājāno nirayesu uppannāti viditvā catupaccayadānadhammikārakkhāvaraṇasaṃvidhānasaṅkhātaṃ samaṇabrāhmaṇesu dhammaṃ careyyāti.</p>
	<p class="paratype03">evaṃ mahāsattena catunnaṃ rājūnaṃ nibbattaṭṭhāne dassite tayo rājāno nikkaṅkhā ahesuṃ. tato sakko avasese cattāro pañhe pucchanto gāthamāha — </p>
	<p class="paratype40">75<b>.</b> </p>
	<p class="paratype21">“subhāsitaṃ te anumodiyāna, aññaṃ taṃ pucchāmi tadiṅgha brūhi. </p>
	<p class="paratype27">kathaṃvidhaṃ sīlavantaṃ vadanti, kathaṃvidhaṃ paññavantaṃ vadanti. </p>
	<p class="paratype22">kathaṃvidhaṃ sappurisaṃ vadanti, kathaṃvidhaṃ no siri no jahātī”ti. </p>
	<p class="paratype01">tattha <b>kathaṃvidhaṃ no siri no jahātī</b>ti kathaṃvidhaṃ nu purisaṃ paṭiladdhasirī na jahātīti.</p>
	<p class="paratype03">athassa vissajjento mahāsatto catasso gāthāyo abhāsi — </p>
	<p class="paratype40">76<b>.</b> </p>
	<p class="paratype21">“kāyena vācāya ca yodha saññato, manasā ca kiñci na karoti pāpaṃ. </p>
	<p class="paratype22">na attahetū alikaṃ bhaṇeti, tathāvidhaṃ sīlavantaṃ vadanti. </p>
	<p class="paratype40">77<b>.</b> </p>
	<p class="paratype21">“gambhīrapañhaṃ manasābhicintayaṃ, nāccāhitaṃ kamma karoti luddaṃ. </p>
	<p class="paratype22">kālāgataṃ atthapadaṃ na riñcati, tathāvidhaṃ paññavantaṃ vadanti. </p>
	<p class="paratype40">78<b>.</b> </p>
	<p class="paratype21">“yo ve kataññū katavedi dhīro, kalyāṇamitto daḷhabhatti ca hoti. </p>
	<p class="paratype22">dukhitassa sakkacca karoti kiccaṃ, tathāvidhaṃ sappurisaṃ vadanti. </p>
	<p class="paratype40">79<b>.</b> </p>
	<p class="paratype21">“etehi sabbehi guṇehupeto, saddho mudū saṃvibhāgī vadaññū. </p>
	<p class="paratype22">saṅgāhakaṃ sakhilaṃ saṇhavācaṃ, tathāvidhaṃ no siri no jahātī”ti.</p>
	<p class="paratype03">tattha <b>“kāyenā”</b>tiādīni padāni tividhasucaritadvāravasena vuttāni. <b>na attahetū</b>ti desanāsīsamevetaṃ, attahetu vā parahetu vā yasahetu vā dhanahetu vā lābhahetu vā āmisakiñcikkhahetu vā alikaṃ na kathetīti attho. kāmañcesa attho “vācāya saññato”ti imināva siddho, musāvādino pana akattabbaṃ pāpaṃ nāma natthīti garubhāvadīpanatthaṃ puna evamāhāti veditabbo. taṃ puggalaṃ sīlavantaṃ vadanti.</p>
	<p class="paratype03"><b>gambhīrapañha</b>nti atthato ca pāḷito ca gambhīraṃ guḷhaṃ paṭicchannaṃ <b>sattubhastajātaka-</b> (jā. 1.7.46 ādayo) <b>sambhavajātaka-</b> (jā. 1.16.138 ādayo) <b>mahāumaṅgajātakesu</b> (jā. 2.22.590 ādayo) āgatasadisaṃ pañhaṃ. <b>manasābhicintaya</b>nti manasā abhicintento atthaṃ paṭivijjhitvā candasahassaṃ sūriyasahassaṃ uṭṭhāpento viya pākaṭaṃ katvā yo kathetuṃ sakkotīti attho. <b>nāccāhita</b>nti na atiahitaṃ, hitātikkantaṃ luddaṃ pharusaṃ sāhasikakammañca yo na karotīti attho. imassa panatthassa āvibhāvatthaṃ — </p>
	<p class="paratype21">“na paṇḍitā attasukhassa hetu, pāpāni kammāni samācaranti. </p>
	<p class="paratype22">dukkhena phuṭṭhā piḷitāpi santā, chandā dosā ca na jahanti dhamman”ti. — </p>
	<p class="paratype25">bhūripañho kathetabbo.</p>
	<p class="paratype03"><b>kālāgata</b>nti ettha dānaṃ dātabbakāle, sīlaṃ rakkhaṇakāle, uposathaṃ upavāsakāle, saraṇesu patiṭṭhānakāle, pabbajitakāle, samaṇadhammakaraṇakāle, vipassanācārasmiṃ yuñjanakāle cāti imāni dānādīni sampādento kālāgataṃ atthapadaṃ na riñcati na hāpeti na gaḷāpeti nāma. <b>tathāvidha</b>nti sakka sabbaññubuddhā ca paccekabuddhā ca bodhisattā ca paññavantaṃ kathentā evarūpaṃ puggalaṃ kathenti.</p>
	<p class="paratype03"><b>“yo ve”</b>ti gāthāya parena attano kataguṇaṃ jānātīti <b>kataññū</b>. evaṃ ñatvā pana yenassa guṇo kato, tassa guṇaṃ paṭikaronto <b>katavedī</b> nāma. <b>dukhitassā</b>ti attano sahāyassa dukkhappattassa dukkhaṃ attani āropetvā yo tassa uppannakiccaṃ sahatthena sakkaccaṃ karoti, buddhādayo evarūpaṃ sappurisaṃ nāma kathenti. apica sappurisā nāma kataññū katavedino hontīti <b>satapattajātaka-</b> (jā. 1.3.85-87) <b>cūḷahaṃsajātaka-</b> (jā. 1.15.133 ādayo) <b>mahāhaṃsajātakādīni</b> (jā. 2.21.89 ādayo) kathetabbāni. <b>etehi sabbehī</b>ti sakka yo etehi heṭṭhā vuttehi sīlādīhi sabbehipi guṇehi upeto. <b>saddho</b>ti okappanasaddhāya samannāgato. <b>mudū</b>ti piyabhāṇī. <b>saṃvibhāgī</b>ti sīlasaṃvibhāgadānasaṃvibhāgābhiratattā saṃvibhāgī. yācakānaṃ vacanaṃ ñatvā dānavasena <b>vadaññū</b>. catūhi saṅgahavatthūhi tesaṃ tesaṃ saṅgaṇhanato <b>saṅgāhakaṃ,</b> madhuravacanatāya <b>sakhilaṃ,</b> maṭṭhavacanatāya <b>saṇhavācaṃ</b> tathāvidhaṃ nu puggalaṃ adhigatayasasobhaggasaṅkhātā sirī no jahāti, nāssa sirī vinassatīti.</p>
	<p class="paratype03">evaṃ mahāsatto gaganatale puṇṇacandaṃ uṭṭhāpento viya cattāro pañhe vissajjesi. tato paraṃ sesapañhānaṃ pucchā ca vissajjanañca hoti — </p>
	<p class="paratype40">80<b>.</b> </p>
	<p class="paratype21">“subhāsitaṃ te anumodiyāna, aññaṃ taṃ pucchāmi tadiṅgha brūhi. </p>
	<p class="paratype22">sīlaṃ siriñcāpi satañca dhammaṃ, paññañca kaṃ seṭṭhataraṃ vadanti. </p>
	<p class="paratype40">81<b>.</b> </p>
	<p class="paratype21">“paññā hi seṭṭhā kusalā vadanti, nakkhattarājāriva tārakānaṃ. </p>
	<p class="paratype22">sīlaṃ sirī cāpi satañca dhammo, anvāyikā paññavato bhavanti. </p>
	<p class="paratype40">82<b>.</b> </p>
	<p class="paratype21">“subhāsitaṃ te anumodiyāna, aññaṃ taṃ pucchāmi tadiṅgha brūhi. </p>
	<p class="paratype27">kathaṃkaro kintikaro kimācaraṃ, kiṃ sevamāno labhatīdha paññaṃ. </p>
	<p class="paratype22">paññāya dānippaṭipadaṃ vadehi, kathaṃkaro paññavā hoti macco. </p>
	<p class="paratype40">83<b>.</b> </p>
	<p class="paratype21">“sevetha vuddhe nipuṇe bahussute, uggāhako ca paripucchako siyā. </p>
	<p class="paratype22">suṇeyya sakkacca subhāsitāni, evaṃkaro paññavā hoti macco. </p>
	<p class="paratype40">84<b>.</b> </p>
	<p class="paratype21">“sa paññavā kāmaguṇe avekkhati, aniccato dukkhato rogato ca. </p>
	<p class="paratype22">evaṃ vipassī pajahāti chandaṃ, dukkhesu kāmesu mahabbhayesu. </p>
	<p class="paratype40">85<b>.</b> </p>
	<p class="paratype21">“sa vītarāgo pavineyya dosaṃ, mettaṃ cittaṃ bhāvaye appamāṇaṃ. </p>
	<p class="paratype22">sabbesu bhūtesu nidhāya daṇḍaṃ, anindito brahmamupeti ṭhānan”ti.</p>
	<p class="paratype03">tattha <b>sīla</b>nti ācārasīlaṃ. <b>siri</b>nti issariyasiriṃ. <b>satañca dhamma</b>nti sappurisadhammaṃ. <b>pañña</b>nti supaññaṃ. evaṃ imesaṃ catunnaṃ dhammānaṃ kataraṃ dhammaṃ seṭṭhataraṃ vadantīti pucchati. <b>paññā hī</b>ti, sakka, etesu catūsu dhammesu yā esā paññā nāma, sāva seṭṭhā, iti buddhādayo kusalā vadanti. yathā hi tārakagaṇā candaṃ parivārenti, candova tesaṃ uttamo. evaṃ sīlañca sirī cāpi satañca dhammoti ete tayopi anvāyikā <b>paññavato bhavanti</b> paññavantameva anugacchanti, paññāya eva parivārā hontīti attho.</p>
	<p class="paratype03">“kathaṃkaro”tiādīni aññamaññavevacanāneva. <b>kathaṃkaro</b>ti kiṃ nāma kammaṃ karonto kiṃ ācaranto kiṃ sevamāno bhajamāno payirupāsamāno idhaloke paññaṃ labhati, paññāyameva paṭipadaṃ vadehi, jānitukāmomhi, kathaṃkaro macco paññavā nāma hotīti pucchati. <b>vuddhe</b>ti paññāvuddhippatte paṇḍite. <b>nipuṇe</b>ti sukhumakāraṇajānanasamatthe. <b>evaṃkaro</b>ti yo puggalo evaṃ vuttappakāre puggale sevati bhajati payirupāsati, pāḷiṃ uggaṇhāti, punappunaṃ atthaṃ pucchati, pāsāṇe lekhaṃ khaṇanto viya kañcananāḷiyā sīhavasaṃ sampaṭicchanto viya ohitasoto sakkaccaṃ subhāsitāni suṇāti, ayaṃ evaṃkaro macco paññavā hotīti.</p>
	<p class="paratype03">evaṃ mahāsatto pācīnalokadhātuto sūriyaṃ uṭṭhāpento viya paññāya paṭipadaṃ kathetvā idāni tassā paññāya guṇaṃ kathento <b>“sa paññavā”</b>tiādimāha. tattha <b>kāmaguṇe</b>ti kāmakoṭṭhāse hutvā abhāvaṭṭhena <b>aniccato,</b> diṭṭhadhammikasamparāyikānaṃ dukkhānaṃ vatthubhāvena <b>dukkhato,</b> aṭṭhanavutiyā rogamukhānaṃ kāme nissāya uppattisambhavena <b>rogato ca avekkhati</b> oloketi, so <b>evaṃ vipassī</b> etehi kāraṇehi kāmānaṃ aniccāditaṃ passanto “kāme nissāya uppajjanakadukkhānaṃ anto natthi, kāmānaṃ pahānameva sukhan”ti viditvā dukkhesu kāmesu mahabbhayesu chandaṃ pajahāti. <b>sa vītarāgo</b>ti, “sakka, so puggalo evaṃ vītarāgo navāghātavatthuvasena uppajjanakasabhāvadosaṃ vinetvā mettacittaṃ bhāveyya, appamāṇasattārammaṇattā appamāṇaṃ taṃ bhāvetvā aparihīnajjhāno agarahito brahmaloke uppajjatī”ti.</p>
	<p class="paratype03">evaṃ mahāsatte kāmānaṃ dosaṃ kathenteyeva tesaṃ tiṇṇampi rājūnaṃ sabalakāyānaṃ tadaṅgappahānena pañcakāmaguṇarāgo pahīno. taṃ ñatvā mahāsatto tesaṃ pahaṃsanavasena gāthamāha — </p>
	<p class="paratype40">86<b>.</b> </p>
	<p class="paratype21">“mahatthiyaṃ āgamanaṃ ahosi, tavamaṭṭhakā bhīmarathassa cāpi. </p>
	<p class="paratype22">kāliṅgarājassa ca uggatassa, sabbesa vo kāmarāgo pahīno”ti.</p>
	<p class="paratype03">tattha <b>mahatthiya</b>nti mahatthaṃ mahāvipphāraṃ mahājutikaṃ. <b>tavamaṭṭhakā</b>ti tava aṭṭhakā. <b>pahīno</b>ti tadaṅgappahānena pahīno.</p>
	<p class="paratype03">taṃ sutvā rājāno mahāsattassa thutiṃ karontā gāthamāhaṃsu — </p>
	<p class="paratype40">87<b>.</b> </p>
	<p class="paratype21">“evametaṃ paracittavedi, sabbesa no kāmarāgo pahīno. </p>
	<p class="paratype22">karohi okāsamanuggahāya, yathā gatiṃ te abhisambhavemā”ti.</p>
	<p class="paratype03">tattha <b>anuggahāyā</b>ti pabbajjatthāya okāsaṃ no karohi. yathā mayaṃ pabbajitvā tava gatiṃ nipphattiṃ abhisambhavema pāpuṇeyyāma, tayā paṭividdhaguṇaṃ paṭivijjheyyāmāti vadiṃsu.</p>
	<p class="paratype03">atha nesaṃ okāsaṃ karonto mahāsatto itaraṃ gāthamāha — </p>
	<p class="paratype40">88<b>.</b> </p>
	<p class="paratype21">“karomi okāsamanuggahāya, tathā hi vo kāmarāgo pahīno. </p>
	<p class="paratype22">pharātha kāyaṃ vipulāya pītiyā, yathā gatiṃ me abhisambhavethā”ti.</p>
	<p class="paratype03">tattha <b>pharātha kāya</b>nti jhānapītiyā vipulāya kāyaṃ pharathāti.</p>
	<p class="paratype03">taṃ sutvā te sampaṭicchantā gāthamāhaṃsu — </p>
	<p class="paratype40">89<b>.</b> </p>
	<p class="paratype21">“sabbaṃ karissāma tavānusāsaniṃ, yaṃ yaṃ tuvaṃ vakkhasi bhūripañña. </p>
	<p class="paratype22">pharāma kāyaṃ vipulāya pītiyā, yathā gatiṃ te abhisambhavemā”ti.</p>
	<p class="paratype03">atha nesaṃ sabalakāyānaṃ mahāsatto pabbajjaṃ dāpetvā isigaṇaṃ uyyojento gāthamāha — </p>
	<p class="paratype40">90<b>.</b> </p>
	<p class="paratype21">“katāya vacchassa kisassa pūjā, gacchantu bhonto isayo sādhurūpā. </p>
	<p class="paratype22">jhāne ratā hotha sadā samāhitā, esā ratī pabbajitassa seṭṭhā”ti.</p>
	<p class="paratype03">tattha <b>gacchantū</b>ti attano attano vasanaṭṭhānāni gacchantu.</p>
	<p class="paratype03">isayo tassa sarabhaṅgasatthuno vacanaṃ sirasā sampaṭicchitvā vanditvā ākāsaṃ uppatitvā sakāni vasanaṭṭhānāni gamiṃsu. sakkopi uṭṭhāyāsanā mahāsattassa thutiṃ katvā añjaliṃ paggayha sūriyaṃ namassanto viya mahāsattaṃ namassamāno sapariso pakkāmi. etamatthaṃ viditvā satthā imā gāthāyo abhāsi — </p>
	<p class="paratype40">91<b>.</b> </p>
	<p class="paratype21">“sutvāna gāthā paramatthasaṃhitā, subhāsitā isinā paṇḍitena. </p>
	<p class="paratype22">te vedajātā anumodamānā, pakkāmu devā devapuraṃ yasassino. </p>
	<p class="paratype40">92<b>.</b> </p>
	<p class="paratype21">“gāthā imā atthavatī subyañjanā, subhāsitā isinā paṇḍitena. </p>
	<p class="paratype27">yo kocimā aṭṭhikatvā suṇeyya, labhetha pubbāpariyaṃ visesaṃ. </p>
	<p class="paratype22">laddhāna pubbāpariyaṃ visesaṃ, adassanaṃ maccurājassa gacche”ti.</p>
	<p class="paratype03">tattha <b>paramatthasaṃhitā</b>ti aniccādidīpanena nibbānanissitā. <b>gāthā imā</b>ti idaṃ satthā sarabhaṅgasatthuno nibbānadāyakaṃ subhāsitaṃ vaṇṇento āha. tattha <b>atthavatī</b>ti nibbānadāyakaṭṭhena paramatthanissitā. <b>subyañjanā</b>ti parisuddhabyañjanā. <b>subhāsitā</b>ti sukathitā. <b>aṭṭhikatvā</b>ti attano atthikabhāvaṃ katvā atthiko hutvā sakkaccaṃ suṇeyya. <b>pubbāpariya</b>nti paṭhamajjhānaṃ pubbaviseso, dutiyajjhānaṃ aparaviseso. dutiyajjhānaṃ pubbaviseso, tatiyajjhānaṃ aparavisesoti evaṃ aṭṭhasamāpatticatumaggavasena pubbāparabhāvena ṭhitaṃ visesaṃ. <b>adassana</b>nti pariyosāne aparavisesaṃ arahattaṃ labhitvā nibbānaṃ pāpuṇeyya. nibbānappatto hi puggalo maccurājassa adassanaṃ gato nāma hotīti.</p>
	<p class="paratype03">evaṃ satthā arahattena desanāya kūṭaṃ gaṇhitvā “na, bhikkhave, idāneva, pubbepi moggallānassa āḷāhane pupphavassaṃ vassī”ti vatvā saccāni pakāsetvā jātakaṃ samodhānento āha — </p>
	<p class="paratype40">93<b>.</b> </p>
	<p class="paratype21">“sālissaro sāriputto, meṇḍissaro ca kassapo. </p>
	<p class="paratype22">pabbato anuruddho ca, kaccāyano ca devalo. </p>
	<p class="paratype40">94<b>.</b> </p>
	<p class="paratype21">“anusisso ca ānando, kisavaccho ca kolito. </p>
	<p class="paratype27">nārado udāyitthero, parisā buddhaparisā. </p>
	<p class="paratype22">sarabhaṅgo lokanātho, evaṃ dhāretha jātakan”ti. </p>
	<p class="paratype06">sarabhaṅgajātakavaṇṇanā dutiyā. </p> 
</body>
</html>