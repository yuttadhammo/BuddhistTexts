<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [352] 2. sujātajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>1. maṇikuṇḍalavaggo</h4>
	<h5>[352] 2. sujātajātakavaṇṇanā</h5>
	<p class="paratype03"><b>kiṃ</b> <b>nu santaramānovā</b>ti idaṃ satthā jetavane viharanto matapitikaṃ kuṭumbikaṃ ārabbha kathesi. so kira pitari mate paridevamāno vicarati, sokaṃ vinodetuṃ na sakkoti. atha satthā tassa sotāpattiphalūpanissayaṃ disvā sāvatthiṃ piṇḍāya caritvā pacchāsamaṇaṃ ādāya tassa gehaṃ gantvā paññattāsane nisinno taṃ vanditvā nisinnaṃ “kiṃ, upāsaka, socasī”ti vatvā “āma, bhante”ti vutte “āvuso, porāṇakapaṇḍitā paṇḍitānaṃ vacanaṃ sutvā pitari kālakate na sociṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kuṭumbikagehe nibbatti, “sujātakumāro”tissa nāmaṃ kariṃsu. tassa vayappattassa pitāmaho kālamakāsi. athassa pitā pitu kālakiriyato paṭṭhāya sokasamappito āḷāhanaṃ gantvā āḷāhanato aṭṭhīni āharitvā attano ārāme mattikāthūpaṃ katvā tāni tattha nidahitvā gatagatavelāya thūpaṃ pupphehi pūjetvā cetiyaṃ āvijjhanto paridevati, neva nhāyati na limpati na bhuñjati na kammante vicāreti. taṃ disvā bodhisatto “pitā me ayyakassa matakālato paṭṭhāya sokābhibhūto carati, ṭhapetvā pana maṃ añño etaṃ saññāpetuṃ na sakkoti, ekena naṃ upāyena nissokaṃ karissāmī”ti bahigāme ekaṃ matagoṇaṃ disvā tiṇañca pānīyañca āharitvā tassa purato ṭhapetvā “khāda, khāda, piva, pivā”ti āha. āgatāgatā naṃ disvā “samma sujāta, kiṃ ummattakosi, matagoṇassa tiṇodakaṃ desī”ti vadanti. so na kiñci paṭivadati. athassa pitu santikaṃ gantvā “putto te ummattako jāto, matagoṇasssa tiṇodakaṃ detī”ti āhaṃsu. taṃ sutvā kuṭumbikassa pitusoko apagato, puttasoko patiṭṭhito. so vegenāgantvā “nanu tvaṃ, tāta sujāta, paṇḍitosi, kiṃkāraṇā matagoṇassa tiṇodakaṃ desī”ti vatvā dve gāthā abhāsi — </p>
	<p class="paratype40">6<b>.</b> </p>
	<p class="paratype21">“kiṃ nu santaramānova, lāyitvā haritaṃ tiṇaṃ. </p>
	<p class="paratype22">khāda khādāti lapasi, gatasattaṃ jaraggavaṃ. </p>
	<p class="paratype40">7<b>.</b> </p>
	<p class="paratype21">“na hi annena pānena, mato goṇo samuṭṭhahe. </p>
	<p class="paratype22">tvañca tucchaṃ vilapasi, yathā taṃ dummatī tathā”ti.</p>
	<p class="paratype03">tattha <b>santaramānovā</b>ti turito viya hutvā. <b>lāyitvā</b>ti lunitvā. <b>lapasī</b>ti vilapasi. <b>gatasattaṃ jaraggava</b>nti vigatajīvitaṃ jiṇṇagoṇaṃ. <b>yathā ta</b>nti ettha <b>ta</b>nti nipātamattaṃ, yathā dummati appapañño vilapeyya, tathā tvaṃ tucchaṃ vilapasīti.</p>
	<p class="paratype03">tato bodhisatto dve gāthā abhāsi — </p>
	<p class="paratype40">8<b>.</b> </p>
	<p class="paratype21">“tatheva tiṭṭhati sīsaṃ, hatthapādā ca vāladhi. </p>
	<p class="paratype22">sotā tatheva tiṭṭhanti, maññe goṇo samuṭṭhahe. </p>
	<p class="paratype40">9<b>.</b> </p>
	<p class="paratype21">“nevayyakassa sīsañca, hatthapādā ca dissare. </p>
	<p class="paratype22">rudaṃ mattikathūpasmiṃ, nanu tvaññeva dummatī”ti.</p>
	<p class="paratype03">tattha <b>tathevā</b>ti yathā pubbe ṭhitaṃ, tatheva tiṭṭhati. <b>maññe</b>ti etesaṃ sīsādīnaṃ tatheva ṭhitattā ayaṃ goṇo samuṭṭhaheyyāti maññāmi. <b>nevayyakassa sīsañcā</b>ti ayyakassa pana sīsañca hatthapādā ca na dissanti. “piṭṭhipādā na dissare”tipi pāṭho. <b>nanu tvaññeva dummatī</b>ti ahaṃ tāva sīsādīni passanto evaṃ karomi, tvaṃ pana na kiñci passasi, jhāpitaṭṭhānato aṭṭhīni āharitvā mattikāthūpaṃ katvā paridevasi. iti maṃ paṭicca sataguṇena sahassaguṇena satasahassaguṇena nanu tvaññeva dummati. bhijjanadhammā nāma saṅkhārā bhijjanti, tattha kā paridevanāti.</p>
	<p class="paratype03">taṃ sutvā bodhisattassa pitā “mama putto paṇḍito idhalokaparalokakiccaṃ jānāti, mama saññāpanatthāya etaṃ kammaṃ akāsī”ti cintetvā “tāta sujātapaṇḍita, ‘sabbe saṅkhārā aniccā’ti me ñātā, ito paṭṭhāya na socissāmi, pitusokaharaṇakaputtena nāma tādisena bhavitabban”ti vatvā puttassa thutiṃ karonto āha — </p>
	<p class="paratype40">10<b>.</b> </p>
	<p class="paratype21">“ādittaṃ vata maṃ santaṃ, ghatasittaṃva pāvakaṃ. </p>
	<p class="paratype22">vārinā viya osiñcaṃ, sabbaṃ nibbāpaye daraṃ. </p>
	<p class="paratype40">11<b>.</b> </p>
	<p class="paratype21">“abbahī vata me sallaṃ, yamāsi hadayassitaṃ. </p>
	<p class="paratype22">yo me sokaparetassa, pitusokaṃ apānudi. </p>
	<p class="paratype40">12<b>.</b> </p>
	<p class="paratype21">“sohaṃ abbūḷhasallosmi, vītasoko anāvilo. </p>
	<p class="paratype22">na socāmi na rodāmi, tava sutvāna māṇava. </p>
	<p class="paratype40">13<b>.</b> </p>
	<p class="paratype21">“evaṃ karonti sappaññā, ye honti anukampakā. </p>
	<p class="paratype22">vinivattenti sokamhā, sujāto pitaraṃ yathā”ti.</p>
	<p class="paratype03">tattha <b>nibbāpaye</b>ti nibbāpayi. <b>dara</b>nti sokadarathaṃ. <b>sujāto pitaraṃ yathā</b>ti yathā mama putto sujāto maṃ pitaraṃ samānaṃ attano sappaññatāya sokamhā vinivattayi, evaṃ aññepi sappaññā sokamhā vinivattayantīti.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kuṭumbiko sotāpattiphale patiṭṭhahi. tadā sujāto ahameva ahosinti. </p>
	<p class="paratype06">sujātajātakavaṇṇanā dutiyā. </p> 
</body>
</html>