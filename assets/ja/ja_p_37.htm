<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [31] 1. kulāvakajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>4. kulāvakavaggo</h4>
	<h5>[31] 1. kulāvakajātakavaṇṇanā</h5>
	<p class="paratype03"><b>kulāvakā</b>ti idaṃ satthā jetavane viharanto aparissāvetvā pānīyaṃ pītaṃ bhikkhuṃ ārabbha kathesi. sāvatthito kira dve sahāyakā daharabhikkhū janapadaṃ gantvā ekasmiṃ phāsukaṭṭhāne yathājjhāsayaṃ vasitvā “sammāsambuddhaṃ passissāmā”ti puna tato nikkhamitvā jetavanābhimukhā pāyiṃsu. ekassa hatthe parissāvanaṃ atthi, ekassa natthi. dvepi ekato pānīyaṃ parissāvetvā pivanti. te ekadivasaṃ vivādaṃ akaṃsu. parissāvanasāmiko itarassa parissāvanaṃ adatvā sayameva pānīyaṃ parissāvetvā pivi, itaro pana parissāvanaṃ alabhitvā pipāsaṃ sandhāretuṃ asakkonto aparissāvetvā pānīyaṃ pivi. te ubhopi anupubbena jetavanaṃ patvā satthāraṃ vanditvā nisīdiṃsu. satthā sammodanīyaṃ kathaṃ kathetvā “kuto āgatatthā”ti pucchi. “bhante, mayaṃ kosalajanapade ekasmiṃ gāmake vasitvā tato nikkhamitvā tumhākaṃ dassanatthāya āgatā”ti. “kacci pana vo samaggā āgatatthā”ti? aparissāvanako āha “ayaṃ, bhante, antarāmagge mayā saddhiṃ vivādaṃ katvā parissāvanaṃ nādāsī”ti. itaropi āha “ayaṃ, bhante, aparissāvetvāva jānaṃ sapāṇakaṃ udakaṃ pivī”ti. “saccaṃ kira tvaṃ bhikkhu jānaṃ sapāṇakaṃ udakaṃ pivī”ti? “āma, bhante, aparissāvitaṃ udakaṃ pivinti . satthā “bhikkhu pubbe paṇḍitā devanagare rajjaṃ kārentā yuddhaparājitā samuddapiṭṭhena palāyantā ‘issariyaṃ nissāya pāṇavadhaṃ na karissāmā’ti tāva mahantaṃ yasaṃ pariccajitvā supaṇṇapotakānaṃ jīvitaṃ datvā rathaṃ nivattayiṃsū”ti vatvā atītaṃ āhari.</p>
	<p class="paratype03">atīte magadharaṭṭhe rājagahe eko māgadharājā rajjaṃ kāresi. tadā bodhisatto yathā etarahi sakko purimattabhāve magadharaṭṭhe macalagāmake nibbatti, evaṃ tasmiṃyeva macalagāmake mahākulassa putto hutvā nibbatti. nāmaggahaṇadivase cassa “maghakumāro”tveva nāmaṃ akaṃsu. so vayappatto “maghamāṇavo”ti paññāyittha. athassa mātāpitaro samānajātikakulato dārikaṃ ānayiṃsu. so puttadhītāhi vaḍḍhamāno dānapati ahosi, pañca sīlāni rakkhati. tasmiñca gāme tettiṃseva kulāni honti, tepi tettiṃsa kulā manussā ekadivasaṃ gāmamajjhe ṭhatvā gāmakammaṃ karonti. bodhisatto ṭhitaṭṭhāne pādehi paṃsuṃ viyūhitvā taṃ padesaṃ ramaṇīyaṃ katvā aṭṭhāsi, athañño eko āgantvā tasmiṃ ṭhāne ṭhito. bodhisatto aparaṃ ṭhānaṃ ramaṇīyaṃ katvā aṭṭhāsi, tatrāpi añño ṭhito. bodhisatto aparampi aparampīti sabbesampi ṭhitaṭṭhānaṃ ramaṇīyaṃ katvā aparena samayena tasmiṃ ṭhāne maṇḍapaṃ kāresi, maṇḍapampi apanetvā sālaṃ kāresi, tattha phalakāsanāni santharitvā pānīyacāṭiṃ ṭhapesi.</p>
	<p class="paratype03">aparena samayena tepi tettiṃsajanā bodhisattena samānacchandā ahesuṃ. te bodhisatto pañcasu sīlesu patiṭṭhāpetvā tato paṭṭhāya tehi saddhiṃ puññāni karonto vicarati. tepi teneva saddhiṃ puññāni karontā kālasseva vuṭṭhāya vāsipharasumusalahatthā catumahāpathādīsu musalena pāsāṇe ubbattetvā pavaṭṭenti, yānānaṃ akkhapaṭighātarukkhe haranti, visamaṃ samaṃ karonti, setuṃ attharanti, pokkharaṇiyo khaṇanti, sālaṃ karonti, dānāni denti, sīlāni rakkhanti. evaṃ yebhuyyena sakalagāmavāsino bodhisattassa ovāde ṭhatvā sīlāni rakkhiṃsu.</p>
	<p class="paratype03">atha nesaṃ gāmabhojako cintesi “ahaṃ pubbe etesu suraṃ pivantesu pāṇātipātādīni karontesu cāṭikahāpaṇādivasena ceva daṇḍabalivasena ca dhanaṃ labhāmi, idāni pana magho māṇavo sīlaṃ rakkhāpeti, tesaṃ pāṇātipātādīni kātuṃ na deti, idāni pana te pañca sīlāni na rakkhāpessāmī”ti kuddho rājānaṃ upasaṅkamitvā “deva, bahū corā gāmaghātādīni karontā vicarantī”ti āha. rājā tassa vacanaṃ sutvā “gaccha, te ānehī”ti āha. so gantvā sabbepi te bandhitvā ānetvā “ānītā, deva, corā”ti rañño ārocesi. rājā tesaṃ kammaṃ asodhetvāva “hatthinā ne maddāpethā”ti āha. tato sabbepi te rājaṅgaṇe nipajjāpetvā hatthiṃ ānayiṃsu. bodhisatto tesaṃ ovādaṃ adāsi “tumhe sīlāni āvajjetha, pesuññakārake ca raññe ca hatthimhi ca attano sarīre ca ekasadisameva mettaṃ bhāvethā”ti. te tathā akaṃsu. atha nesaṃ maddanatthāya hatthiṃ upanesuṃ. so upanīyamānopi na upagacchati, mahāviravaṃ viravitvā palāyati. aññaṃ aññaṃ hatthiṃ ānayiṃsu, tepi tatheva palāyiṃsu.</p>
	<p class="paratype03">rājā “etesaṃ hatthe kiñci osadhaṃ bhavissatī”ti cintetvā “vicinathā”ti āha. vicinantā adisvā “natthi, devā”ti āhaṃsu. tena hi kiñci mantaṃ parivattessanti, pucchatha ne “atthi vo parivattanamanto”ti? rājapurisā pucchiṃsu, bodhisatto “atthī”ti āha. rājapurisā “atthi kira, devā”ti ārocayiṃsu, rājā sabbepi te pakkosāpetvā “tumhākaṃ jānanamantaṃ kathethā”ti āha. bodhisatto avoca “deva, añño amhākaṃ manto nāma natthi, amhe pana tettiṃsamattā janā pāṇaṃ na hanāma, adinnaṃ nādiyāma, micchācāraṃ na carāma, musāvādaṃ na bhaṇāma, majjaṃ na pivāma, mettaṃ bhāvema, dānaṃ dema, maggaṃ samaṃ karoma, pokkharaṇiyo khaṇāma, sālaṃ karoma, ayaṃ amhākaṃ manto ca parittañca vuḍḍhi cā”ti. rājā tesaṃ pasanno pesuññakārakassa sabbaṃ gehavibhavaṃ tañca tesaṃyeva dāsaṃ katvā adāsi, taṃ hatthiñca gāmañca tesaṃyeva adāsi.</p>
	<p class="paratype03">te tato paṭṭhāya yathāruciyā puññāni karontā “catumahāpathe mahantaṃ sālaṃ kāressāmā”ti vaḍḍhakiṃ pakkosāpetvā sālaṃ paṭṭhapesuṃ. mātugāmesu pana vigatacchandatāya tassā sālāya mātugāmānaṃ pattiṃ nādaṃsu. tena ca samayena bodhisattassa gehe sudhammā, cittā, nandā, sujāti catasso itthiyo honti. tāsu sudhammā vaḍḍhakinā saddhiṃ ekato hutvā “bhātika, imissā sālāya maṃ jeṭṭhikaṃ karohī”ti vatvā lañjaṃ adāsi. so “sādhū”ti sampaṭicchitvā paṭhamameva kaṇṇikārukkhaṃ sukkhāpetvā tacchetvā vijjhitvā kaṇṇikaṃ niṭṭhāpetvā vatthena paliveṭhetvā ṭhapesi. atha sālaṃ niṭṭhāpetvā kaṇṇikāropanakāle “aho, ayyā, ekaṃ na sarimhā”ti āha. “kiṃ nāma, bho”ti. “kaṇṇikā laddhuṃ vaṭṭatī”ti. “hotu āharissāmā”ti? “idāni chinnarukkhena kātuṃ na sakkā, pubbeyeva chinditvā tacchetvā vijjhitvā ṭhapitakaṇṇikā laddhuṃ vaṭṭatī”ti. “idāni kiṃ kātabban”ti? “sace kassaci gehe niṭṭhāpetvā ṭhapitā vikkāyikakaṇṇikā atthi, sā pariyesitabbā”ti. te pariyesantā sudhammāya gehe disvā mūlena na labhiṃsu. “sace maṃ sālāya pattikaṃ karotha, dassāmī”ti vutte “na mayaṃ mātugāmānaṃ pattiṃ damhā”ti āhaṃsu.</p>
	<p class="paratype03">atha ne vaḍḍhakī āha “ayyā, tumhe kiṃ kathetha, ṭhapetvā brahmalokaṃ aññaṃ mātugāmarahitaṭṭhānaṃ nāma natthi, gaṇhatha kaṇṇikaṃ, evaṃ sante amhākaṃ kammaṃ niṭṭhaṃ gamissatī”ti. te “sādhū”ti kaṇṇikaṃ gahetvā sālaṃ niṭṭhāpetvā āsanaphalakāni santharitvā pānīyacāṭiyo ṭhapetvā yāgubhattaṃ nibandhiṃsu. sālaṃ pākārena parikkhipitvā dvāraṃ yojetvā antopākāre vālukaṃ ākiritvā bahipākāre tālapantiyo ropesuṃ. cittāpi tasmiṃ ṭhāne uyyānaṃ kāresi, “pupphūpagaphalūpagarukkho asuko nāma tasmiṃ natthī”ti nāhosi. nandāpi tasmiṃyeva ṭhāne pokkharaṇiṃ kāresi pañcavaṇṇehi padumehi sañchannaṃ ramaṇīyaṃ. sujā na kiñci akāsi.</p>
	<p class="paratype03">bodhisatto mātu upaṭṭhānaṃ pitu upaṭṭhānaṃ kule jeṭṭhāpacāyikakammaṃ saccavācaṃ apharusavācaṃ apisuṇavācaṃ maccheravinayanti imāni satta vatapadāni pūretvā — </p>
	<p class="paratype21">“mātāpettibharaṃ jantuṃ, kule jeṭṭhāpacāyinaṃ. </p>
	<p class="paratype22">saṇhaṃ sakhilasambhāsaṃ, pesuṇeyyappahāyinaṃ. </p>
	<p class="paratype21">“maccheravinaye yuttaṃ, saccaṃ kodhābhibhuṃ naraṃ. </p>
	<p class="paratype22">taṃ ve devā tāvatiṃsā, āhu sappuriso itī”ti. (saṃ. ni. 1.257) — </p>
	<p class="paratype25">evaṃ pasaṃsiyabhāvaṃ āpajjitvā jīvitapariyosāne tāvatiṃsabhavane sakko devarājā hutvā nibbatti, tepissa sahāyā tattheva nibbattiṃsu. tasmiṃ kāle tāvatiṃsabhavane asurā paṭivasanti. sakko devarājā “kiṃ no sādhāraṇena rajjenā”ti asure dibbapānaṃ pāyetvā matte samāne pādesu gāhāpetvā sinerupabbatapāde khipāpesi. te asurabhavanameva sampāpuṇiṃsu.</p>
	<p class="paratype03">asurabhavanaṃ nāma sinerussa heṭṭhimatale tāvatiṃsadevalokappamāṇameva, tattha devānaṃ pāricchattako viya cittapāṭali nāma kappaṭṭhiyarukkho hoti. te cittapāṭaliyā pupphitāya jānanti “nāyaṃ amhākaṃ devaloko, devalokasmiñhi pāricchattako pupphatī”ti. atha te “jarasakko amhe matte katvā mahāsamuddapiṭṭhe khipitvā amhākaṃ devanagaraṃ gaṇhi, te mayaṃ tena saddhiṃ yujjhitvā amhākaṃ devanagarameva gaṇhissāmā”ti kipillikā viya thambhaṃ sineruṃ anusañcaramānā uṭṭhahiṃsu. sakko “asurā kira uṭṭhitā”ti sutvā samuddapiṭṭheyeva abbhuggantvā yujjhamāno tehi parājito diyaḍḍhayojanasatikena vejayantarathena dakkhiṇasamuddassa matthakena palāyituṃ āraddho. athassa ratho samuddapiṭṭhena vegena gacchanto simbalivanaṃ pakkhanto, tassa gamanamagge simbalivanaṃ naḷavanaṃ viya chijjitvā chijjitvā samuddapiṭṭhe patati. supaṇṇapotakā samuddapiṭṭhe paripatantā mahāviravaṃ raviṃsu. sakko mātaliṃ pucchi “samma mātali, kiṃ saddo nāmesa, atikāruññaravo vattatī”ti? “deva, tumhākaṃ rathavegena vicuṇṇite simbalivane patante supaṇṇapotakā maraṇabhayatajjitā ekaviravaṃ viravantī”ti.</p>
	<p class="paratype03">mahāsatto “samma mātali, mā amhe nissāya ete kilamantu, na mayaṃ issariyaṃ nissāya pāṇavadhakammaṃ karoma, etesaṃ pana atthāya mayaṃ jīvitaṃ pariccajitvā asurānaṃ dassāma, nivattayetaṃ rathan”ti vatvā imaṃ gāthamāha — </p>
	<p class="paratype40">31<b>.</b> </p>
	<p class="paratype21">“kulāvakā mātali simbalismiṃ, īsāmukhena parivajjayassu. </p>
	<p class="paratype22">kāmaṃ cajāma asuresu pāṇaṃ, māme dijā vikulāvā ahesun”ti.</p>
	<p class="paratype03">tattha <b>kulāvakā</b>ti supaṇṇapotakā. <b>mātalī</b>ti sārathiṃ āmantesi. <b>simbalismi</b>nti passa ete simbalirukkhe olambantā ṭhitāti dasseti. <b>īsāmukhena parivajjayassū</b>ti ete etassa rathassa īsāmukhena yathā na haññanti, evaṃ te parivajjayassu. <b>kāmaṃ cajāma asuresu pāṇa</b>nti yadi amhesu asurānaṃ pāṇaṃ cajantesu etesaṃ sotthi hoti, kāmaṃ cajāma ekaṃseneva mayaṃ asuresu amhākaṃ pāṇaṃ cajāma. <b>māme dijā vikulāvā ahesu</b>nti ime pana dijā ime garuḷapotakā viddhastavicuṇṇitakulāvakatāya vikulāvā mā ahesuṃ, mā amhākaṃ dukkhaṃ etesaṃ upari khipa, nivattaya nivattaya rathanti. mātalisaṅgāhako tassa vacanaṃ sutvā rathaṃ nivattetvā aññena maggena devalokābhimukhaṃ akāsi. asurā pana taṃ nivattayamānameva disvā “addhā aññehipi cakkavāḷehi sakkā āgacchanti, balaṃ labhitvā ratho nivatto bhavissatī”ti maraṇabhayabhītā palāyitvā asurabhavanameva pavisiṃsu.</p>
	<p class="paratype03">sakkopi devanagaraṃ pavisitvā dvīsu devalokesu devagaṇena parivuto nagaramajjhe aṭṭhāsi. tasmiṃ khaṇe pathaviṃ bhinditvā yojanasahassubbedho vejayantapāsādo uṭṭhahi. vijayante uṭṭhitattā “vejayanto” tveva nāmaṃ akaṃsu. atha sakko puna asurānaṃ anāgamanatthāya pañcasu ṭhānesu ārakkhaṃ ṭhapesi. yaṃ sandhāya vuttaṃ — </p>
	<p class="paratype21">“antarā dvinnaṃ ayujjhapurānaṃ, pañcavidhā ṭhapitā abhirakkhā. </p>
	<p class="paratype22">uragakaroṭipayassa ca hārī, madanayutā caturo ca mahantā”ti. (saṃ. ni. aṭṭha. 1.1.247).</p>
	<p class="paratype03">dve nagarānipi yuddhena gahetuṃ asakkuṇeyyatāya ayujjhapurāni nāma jātāni devanagarañca asuranagarañca. yadā hi asurā balavantā honti, atha devehi palāyitvā devanagaraṃ pavisitvā dvāre pihite asurānaṃ satasahassampi kiñci kātuṃ na sakkoti. yadā devā balavantā honti, atha asurehi palāyitvā asuranagaraṃ pavisitvā dvāre pihite sakkānaṃ satasahassampi kiñci kātuṃ na sakkoti. iti imāni dve nagarāni ayujjhapurāni nāma. tesaṃ antarā etesu uragādīsu pañcasu ṭhānesu sakkena ārakkhā ṭhapitā. tattha <b>uraga</b>-saddena nāgā gahitā. te udake balavantā honti, tasmā sinerussa paṭhamālinde tesaṃ ārakkhā. <b>karoṭi</b>-saddena supaṇṇā gahitā. tesaṃ kira karoṭi nāma pānabhojanaṃ, tena taṃ nāmaṃ labhiṃsu, dutiyālinde tesaṃ ārakkhā. <b>payassahāri</b>-saddena kumbhaṇḍā gahitā. dānavarakkhasā kirete, tatiyālinde tesaṃ ārakkhā. <b>madanayuta</b>-saddena yakkhā gahitā. visamacārino kira te yuddhasoṇḍā, catutthālinde tesaṃ ārakkhā. <b>caturo ca mahantā</b>ti cattāro mahārājāno vuttā, pañcamālinde tesaṃ ārakkhā. tasmā yadi asurā kupitā āvilacittā devapuraṃ upayanti, pañcavidhesu yaṃ girino paṭhamaṃ paribhaṇḍaṃ, taṃ uragā paribāhiya tiṭṭhanti. evaṃ sesesu sesā.</p>
	<p class="paratype03">imesu pana pañcasu ṭhānesu ārakkhaṃ ṭhapetvā sakke devānaminde dibbasampattiṃ anubhavamāne sudhammā cavitvā tasseva pādaparicārikā hutvā nibbatti, kaṇṇikāya dinnanissandena cassā pañcayojanasatikā sudhammā nāma devasabhā udapādi, yattha dibbasetacchattassa heṭṭhā yojanappamāṇe kañcanapallaṅke nisinno sakko devānamindo devamanussānaṃ kattabbakiccāni karoti. cittāpi cavitvā tasseva pādaparicārikā hutvā nibbatti, uyyānassa karaṇanissandena cassā cittalatāvanaṃ nāma uyyānaṃ udapādi. nandāpi cavitvā tasseva pādaparicārikā hutvā nibbatti, pokkharaṇiyā nissandena cassā nandā nāma pokkharaṇī udapādi.</p>
	<p class="paratype03">sujā pana kusalakammassa akatattā ekasmiṃ araññe kandarāya bakasakuṇikā hutvā nibbattā. sakko “sujā na paññāyati, kattha nu kho nibbattā”ti āvajjento taṃ disvā tattha gantvā taṃ ādāya devalokaṃ āgantvā tassā ramaṇīyaṃ devanagaraṃ sudhammaṃ devasabhaṃ cittalatāvanaṃ nandāpokkharaṇiñca dassetvā “etā kusalaṃ katvā mayhaṃ pādaparicārikā hutvā nibbattā, tvaṃ pana kusalaṃ akatvā tiracchānayoniyaṃ nibbattā, ito paṭṭhāya sīlaṃ rakkhāhī”ti taṃ ovaditvā pañcasu sīlesu patiṭṭhāpetvā tattheva netvā vissajjesi. sāpi tato paṭṭhāya sīlaṃ rakkhati. sakko katipāhaccayena “sakkā nu kho sīlaṃ rakkhitun”ti gantvā maccharūpena uttāno hutvā purato nipajji, sā “matamacchako”ti saññāya sīse aggahesi, maccho naṅguṭṭhaṃ cālesi, atha naṃ “jīvati maññe”ti vissajjesi. sakko “sādhu sādhu, sakkhissasi sīlaṃ rakkhitun”ti agamāsi. sā tato cutā bārāṇasiyaṃ kumbhakāragehe nibbatti. </p>
	<p class="paratype01">sakko “kahaṃ nu kho nibbattā”ti tattha nibbattabhāvaṃ ñatvā suvaṇṇaeḷālukānaṃ yānakaṃ pūretvā majjhe gāmassa mahallakavesena nisīditvā “eḷālukāni gaṇhatha, eḷālukāni gaṇhathā”ti ugghosesi. manussā āgantvā “dehi, tātā”ti āhaṃsu. “ahaṃ sīlarakkhakānaṃ dammi, tumhe sīlaṃ rakkhathā”ti? “mayaṃ sīlaṃ nāma na jānāma, mūlena dehī”ti. “na mayhaṃ mūlena attho, sīlarakkhakānaññevāhaṃ dammī”ti. manussā “ko cāyaṃ eḷāluko”ti pakkamiṃsu. sujā taṃ pavattiṃ sutvā “mayhaṃ ānītaṃ bhavissatī”ti cintetvā gantvā taṃ “dehi, tātā”ti āha. “sīlaṃ rakkhasi, ammā”ti? “āma, rakkhāmī”ti. “idaṃ mayā tuyhameva atthāya ābhatan”ti saddhiṃ yānakena gehadvāre ṭhapetvā pakkāmi.</p>
	<p class="paratype03">sāpi yāvajīvaṃ sīlaṃ rakkhitvā tato cutā vepacittissa asurindassa dhītā hutvā nibbatti, sīlānisaṃsena abhirūpā ahosi. so tassā vayappattakāle “mayhaṃ dhītā attano cittarucitaṃ sāmikaṃ gaṇhatū”ti asure sannipātesi . sakko “kahaṃ nu kho sā nibbattā”ti olokento tattha nibbattabhāvaṃ ñatvā “sujā cittarucitaṃ sāmikaṃ gaṇhantī maṃ gaṇhissatī”ti asuravaṇṇaṃ māpetvā tattha agamāsi. sujaṃ alaṅkaritvā sannipātaṭṭhānaṃ ānetvā “cittarucitaṃ sāmikaṃ gaṇhā”ti āhaṃsu. sā olokentī sakkaṃ disvā pubbepi sinehavasena uppannapemena mahoghena viya ajjhotthaṭahadayā hutvā “ayaṃ me sāmiko”ti vatvā tassa upari pupphadāmaṃ khipitvā aggahesi. asurā “amhākaṃ rājā ettakaṃ kālaṃ dhītu anucchavikaṃ alabhitvā idāni labhati, ayamevassā dhītu pitāmahato mahallako anucchaviko”ti lajjamānā pakkamiṃsu. so taṃ devanagaraṃ ānetvā aḍḍhateyyānaṃ nāṭikākoṭīnaṃ jeṭṭhikaṃ katvā yāvatāyukaṃ ṭhatvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā “evaṃ bhikkhu pubbe paṇḍitā devanagare rajjaṃ kārayamānā attano jīvitaṃ pariccajantāpi pāṇātipātaṃ na kariṃsu, tvaṃ nāma evarūpe niyyānike sāsane pabbajitvā aparissāvitaṃ sapāṇakaṃ udakaṃ pivissasī”ti taṃ bhikkhuṃ garahitvā anusandhiṃ ghaṭetvā jātakaṃ samodhānesi — “tadā mātalisaṅgāhako ānando ahosi, sakko pana ahameva ahosin”ti. </p>
	<p class="paratype06">kulāvakajātakavaṇṇanā paṭhamā. </p> 
</body>
</html>