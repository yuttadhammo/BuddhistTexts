<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [536] 4. kuṇālajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>21. asītinipāto</h3>
	<h4>[536] 4. kuṇālajātakavaṇṇanā</h4>
	<p class="paratype03"><b>evamakkhāyatī</b>ti idaṃ satthā kuṇāladahe viharanto anabhiratipīḷite pañcasate bhikkhū ārabbha kathesi. tatrāyaṃ anupubbikathā — sākiyakoliyā kira kapilavatthunagarassa ca koliyanagarassa ca antare rohiṇiṃ nāma nadiṃ ekenevāvaraṇena bandhāpetvā sassāni kārenti. atha jeṭṭhamūlamāse sassesu milāyantesu ubhayanagaravāsīnampi kammakārā sannipatiṃsu. tattha koliyanagaravāsino vadiṃsu — “idaṃ udakaṃ ubhayato nīhariyamānaṃ neva tumhākaṃ, na amhākaṃ pahossati, amhākaṃ pana sassaṃ ekaudakeneva nipphajjissati, idaṃ udakaṃ amhākaṃ dethā”ti. kapilavatthuvāsino vadiṃsu — “tumhesu koṭṭhe pūretvā ṭhitesu mayaṃ rattasuvaṇṇanīlamaṇikāḷakahāpaṇe gahetvā na sakkhissāma pacchipasibbakādihatthā tumhākaṃ gharadvāre vicarituṃ, amhākampi sassaṃ ekeneva udakena nipphajjissati, idaṃ udakaṃ amhākaṃ dethā”ti. “na mayaṃ dassāmā”ti? “mayampi na dassāmā”ti. evaṃ kalahaṃ vaḍḍhetvā eko uṭṭhāya ekassa pahāraṃ adāsi, sopi aññassāti evaṃ aññamaññaṃ paharitvā rājakulānaṃ jātiṃ ghaṭṭetvā kalahaṃ pavattesuṃ.</p>
	<p class="paratype03">koliyakammakārā vadanti — “tumhe kapilavatthuvāsike sākiyadārake gahetvā gajjatha, ye soṇasiṅgālādayo viya attano bhaginīhi saddhiṃ vasiṃsu, etesaṃ hatthiassādayo vā phalakāvudhāni vā amhākaṃ kiṃ karissantī”ti? sākiyakammakārā vadanti — “tumhe dāni kuṭṭhino dārake gahetvā gajjatha, ye anāthā niggatikā tiracchānā viya kolarukkhe vasiṃsu, etesaṃ hatthiassādayo vā phalakāvudhāni vā amhākaṃ kiṃ karissantī”ti? te gantvā tasmiṃ kamme niyuttāmaccānaṃ kathesuṃ, amaccā rājakulānaṃ kathesuṃ. tato sākiyā “bhaginīhi saddhiṃ saṃvāsikānaṃ thāmañca balañca dassessāmā”ti yuddhasajjā nikkhamiṃsu. koliyāpi “kolarukkhavāsīnaṃ thāmañca balañca dassessāmā”ti yuddhasajjā nikkhamiṃsu. apare panācariyā “sākiyakoliyānaṃ dāsīsu udakatthāya nadiṃ gantvā cumbaṭāni bhūmiyaṃ nikkhipitvā sukhakathāya sannisinnāsu ekissā cumbaṭaṃ ekā sakasaññāya gaṇhi, taṃ nissāya ‘mama cumbaṭaṃ, tava cumbaṭan’ti kalahe pavatte kamena ubhayanagaravāsino dāsakammakārā ceva sevakagāmabhojakāmaccauparājāno cāti sabbe yuddhasajjā nikkhamiṃsū”ti vadanti. imamhā pana nayā purimanayova bahūsu aṭṭhakathāsu āgato, yuttarūpo cāti sveva gahetabbo.</p>
	<p class="paratype03">te pana sāyanhasamaye yuddhasajjā nikkhamissantīti tasmiṃ samaye bhagavā sāvatthiyaṃ viharanto paccūsasamaye lokaṃ volokento ime evaṃ yuddhasajje nikkhante addasa, disvā ca “mayi gate esa kalaho vūpasamissati nu kho, no”ti upadhārento “ahamettha gantvā kalahavūpasamatthaṃ tīṇi jātakāni kathessāmi, tato kalaho vūpasamissati, atha sāmaggidīpanatthāya dve jātakāni kathetvā <b>attadaṇḍasuttaṃ</b> (su. ni. 941 ādayo) desessāmi, desanaṃ sutvā ubhayanagaravāsino aḍḍhateyyāni aḍḍhateyyāni kumārasatāni dassanti, ahaṃ te pabbājessāmi, mahanto samāgamo bhavissatī”ti sanniṭṭhānaṃ katvā pātova sarīrapaṭijagganaṃ katvā sāvatthiyaṃ piṇḍāya caritvā piṇḍapātapaṭikkanto sāyanhasamaye gandhakuṭito nikkhamitvā kassaci anārocetvā sayameva pattacīvaramādāya dvinnaṃ senānaṃ antare ākāse pallaṅkaṃ ābhujitvā tesaṃ saṃvegajananatthaṃ divā andhakāraṃ kātuṃ kesaraṃsiyo vissajjento nisīdi. atha nesaṃ saṃviggamānasānaṃ attānaṃ dassento chabbaṇṇā buddharaṃsiyo vissajjesi. kapilavatthuvāsinopi bhagavantaṃ disvā “amhākaṃ ñātiseṭṭho satthā āgato, diṭṭho nu kho tena amhākaṃ kalahakaraṇabhāvo”ti cintetvā “na kho pana sakkā satthari āgate amhehi parassa sarīre satthaṃ pātetuṃ, koliyanagaravāsino amhe hanantu vā bajjhantu vā”ti āvudhāni chaḍḍesuṃ. koliyanagaravāsinopi tatheva akaṃsu.</p>
	<p class="paratype03">atha bhagavā otaritvā ramaṇīye padese vālukapuline paññattavarabuddhāsane nisīdi anopamāya buddhasiriyā virocamāno. tepi rājāno bhagavantaṃ vanditvā nisīdiṃsu. atha ne satthā jānantova “kasmā āgatattha, mahārājā”ti pucchi. “neva, bhante, nadidassanatthāya, na kīḷanatthāya, apica kho pana imasmiṃ ṭhāne saṅgāmaṃ paccupaṭṭhāpetvā āgatamhā”ti. “kiṃ nissāya vo kalaho, mahārājā”ti? “udakaṃ nissāya bhante”ti. “udakaṃ kiṃ agghati mahārājā”ti? “appagghaṃ, bhante”ti. “pathavī nāma kiṃ agghati, mahārājā”ti? “anagghā, bhante”ti. “khattiyā kiṃ agghanti, mahārājā”ti? “khattiyā nāma anagghā, bhante”ti. “appagghaṃ udakaṃ nissāya kasmā anagghe khattiye nāsetha, mahārāja, kalahasmiñhi assādo nāma natthi, kalahavasena hi mahārājā ekāya rukkhadevatāya kāḷasīhena saddhiṃ baddhāghāto sakalampi imaṃ kappaṃ anuppattoyevā”ti vatvā <b>phandanajātakaṃ</b> (jā. 1.13.14 ādayo) kathesi. tato “parapattiyena nāma mahārājā na bhavitabbaṃ, parapattiyā hi hutvā ekassa sasassa kathāya tiyojanasahassavitthate himavante catuppadagaṇā mahāsamuddaṃ pakkhandino ahesuṃ, tasmā parapattiyena na bhavitabban”ti vatvā <b>daddarajātakaṃ</b> (jā. 1.243-44; 1.4.13-16; 1.9.105 ādayo) kathesi. tato “kadāci mahārājā dubbalopi mahabbalassa randhaṃ passati, kadāci mahabbalopi dubbalassa randhaṃ passati, laṭukikāpi hi sakuṇikā hatthināgaṃ ghātesī”ti vatvā <b>laṭukikajātakaṃ</b> (jā. 1.5.39 ādayo) kathesi. evaṃ kalahavūpasamanatthāya tīṇi jātakāni kathetvā sāmaggiparidīpanatthāya dve jātakāni kathesi. “samaggānañhi mahārājā koci otāraṃ nāma passituṃ na sakkotī”ti vatvā <b>rukkhadhammajātakaṃ</b> (jā. 1.1.74) kathesi. tato “samaggānaṃ mahārājā koci vivaraṃ passituṃ nāsakkhi, yadā pana aññamaññaṃ vivādamakaṃsu, atha ne eko nesādaputto jīvitakkhayaṃ pāpetvā ādāya gato, vivāde assādo nāma natthī”ti vatvā <b>vaṭṭakajātakaṃ</b> (jā. 1.1.35, 118; 1.6.128-133) kathesi. evaṃ imāni pañca jātakāni kathetvā avasāne <b>attadaṇḍasuttaṃ</b> (su. ni. 941 ādayo) kathesi.</p>
	<p class="paratype03">atha rājāno pasannā “sace satthā nāgamissa, mayaṃ aññamaññaṃ vadhitvā lohitanadiṃ pavattayissāma, satthāraṃ nissāya no jīvitaṃ laddhaṃ. sace pana satthā agāraṃ ajjhāvasissa, dvisahassadīpaparivāraṃ catumahādīparajjaṃ hatthagataṃ abhavissa, atirekasahassaṃ kho panassa puttā abhavissaṃsu, tato khattiyaparivārova avicarissa, taṃ kho panesa sampattiṃ pahāya nikkhamitvā sambodhiṃ patto, idānipi khattiyaparivārova vicaratū”ti ubhayanagaravāsino aḍḍhateyyāni aḍḍhateyyāni kumārasatāni adaṃsu. bhagavā te pabbājetvā mahāvanaṃ agamāsi. punadivasato paṭṭhāya tehi parivuto ekadā kapilavatthunagare ekadā koliyanagareti dvīsu nagaresu piṇḍāya carati. ubhayanagaravāsino mahāsakkāraṃ kariṃsu. tesaṃ garugāravena na attano ruciyā pabbajitānaṃ anabhirati uppajji. purāṇadutiyikāyopi nesaṃ anabhiratijananatthāya taṃ taṃ vatvā sāsanaṃ pesesuṃ. te atirekataraṃ ukkaṇṭhiṃsu. bhagavā āvajjento tesaṃ anabhiratabhāvaṃ ñatvā “ime bhikkhū mādisena buddhena saddhiṃ ekato vasantā ukkaṇṭhanti, kathaṃ rūpā nu kho tesaṃ dhammakathā sappāyā”ti upadhārento kuṇāladhammadesanaṃ passi. athassa etadahosi — “ahaṃ ime bhikkhū himavantaṃ netvā kuṇālakathāya nesaṃ mātugāmadosaṃ pakāsetvā anabhiratiṃ haritvā sotāpattimaggaṃ dassāmī”ti.</p>
	<p class="paratype03">so pubbaṇhasamayaṃ nivāsetvā pattacīvaramādāya kapilavatthuṃ piṇḍāya caritvā pacchābhattaṃ piṇḍapātapaṭikkanto bhattakiccavelāyameva te pañcasate bhikkhū āmantetvā “diṭṭhapubbo vo, bhikkhave, ramaṇīyo himavantapadeso”ti pucchi. “nohetaṃ, bhante”ti. “gacchissatha pana himavantacārikan”ti? “bhante, aniddhimanto mayaṃ kathaṃ gamissāmā”ti. “sace pana vo koci gahetvā gaccheyya, gaccheyyāthā”ti? “āma, bhante”ti. satthā sabbepi te attano iddhiyā gahetvā ākāse uppatitvā himavantaṃ gantvā gaganatale ṭhitova ramaṇīye himavantapadese kañcanapabbataṃ rajatapabbataṃ maṇipabbataṃ hiṅgulikapabbataṃ añjanapabbataṃ sānupabbataṃ phalikapabbatanti nānāvidhe pabbate, pañca mahānadiyo, kaṇṇamuṇḍakaṃ rathakāraṃ sīhapapātaṃ chaddantaṃ tiyaggaḷaṃ anotattaṃ kuṇāladahanti satta dahe dassesi. himavanto ca nāma mahā pañcayojanasatubbedho tiyojanasahassavitthato, tassa imaṃ ramaṇīyaṃ ekadesaṃ attano ānubhāvena dassesi. tattha katanivāsāni sīhabyagghahatthikulādīni catuppadānipi ekadesato dassesi. tattha ārāmarāmaṇeyyakādīni pupphūpagaphalūpage rukkhe nānāvidhe sakuṇasaṅghe jalajathalajapupphāni himavantassa puratthimapasse suvaṇṇatalaṃ, pucchimapasse hiṅgulatalaṃ dassesi. imesaṃ rāmaṇeyyakānaṃ diṭṭhakālato paṭṭhāya tesaṃ bhikkhūnaṃ purāṇadutiyikāsu chandarāgo pahīno.</p>
	<p class="paratype03">atha satthā te bhikkhū gahetvā ākāsato otaritvā himavantapacchimapasse saṭṭhiyojanike manosilātale sattayojanikassa kappaṭṭhikasālarukkhassa heṭṭhā tiyojanikāya manosilātalāya tehi bhikkhūhi parivuto chabbaṇṇarasmiyo vissajjento aṇṇavakucchiṃ khobhetvā jalamāno sūriyo viya nisīditvā madhurassaraṃ nicchārento te bhikkhū āmantesi — “bhikkhave, imasmiṃ himavante tumhehi adiṭṭhapubbaṃ pucchathā”ti. tasmiṃ khaṇe dve citrakokilā ubhosu koṭīsu daṇḍakaṃ mukhena ḍaṃsitvā majjhe attano sāmikaṃ nisīdāpetvā aṭṭha citrakokilā purato, aṭṭha pacchato, aṭṭha vāmato, aṭṭha dakkhiṇato, aṭṭha heṭṭhā, aṭṭha upari chāyaṃ katvā evaṃ citrakokilaṃ parivāretvā ākāsenāgacchanti. atha te bhikkhū taṃ sakuṇasaṅghaṃ disvā satthāraṃ pucchiṃsu — “ke nāmete, bhante sakuṇā”ti? “bhikkhave, esa mama porāṇako vaṃso, mayā ṭhapitā paveṇī, maṃ tāva pubbe evaṃ paricariṃsu, tadā panesa sakuṇagaṇo mahā ahosi, aḍḍhuḍḍhāni dijakaññāsahassāni maṃ paricariṃsu. anupubbena parihāyitvā idāni ettako jāto”ti. “kathaṃ evarūpe pana, bhante, vanasaṇḍe etā dijakaññāyo tumhe paricariṃsū”ti? atha nesaṃ satthā “tena hi, bhikkhave, suṇāthā”ti satiṃ upaṭṭhāpetvā atītaṃ āharitvā dassento āha — </p>
	<p class="paratype02">“evamakkhāyati evamanusūyati, sabbosadhadharaṇidhare nekapupphamālyavitate gajagavajamahiṃsarurucamarapasadakhaggagokaṇṇasīhabyagghadīpiacchakokataracchauddārakadali- migabiḷārasasakaṇṇikānucarite ākiṇṇanelamaṇḍalamahāvarāhanāgakulakareṇusaṅghādhivuṭṭhe issamigasākhamigasarabhamigaeṇīmigavātamigapasadamigapurisālukimpurisayakkharakkha- sanisevite amajjavamañjarīdharapahaṭṭhapupphaphusitaggānekapādapagaṇavitake kuraracakoravāraṇamayūraparabhatajīvañjīvakacelāvakabhiṅkārakaravīkamattavihaṅgagaṇasatatasampaghuṭṭhe añjanamanosilāharitālahiṅgulakahemarajatakanakānekadhātu- satavinaddhapaṭimaṇḍitapadese evarūpe khalu, bho, ramme vanasaṇḍe kuṇālo nāma sakuṇo paṭivasati ativiya citto ativiya cittapattacchadano”. </p>
	<p class="paratype02">“tasseva khalu, bho, kuṇālassa sakuṇassa aḍḍhuḍḍhāni itthisahassāni paricārikā dijakaññāyo, atha khalu, bho, dve dijakaññāyo kaṭṭhaṃ mukhena ḍaṃsitvā taṃ kuṇālaṃ sakuṇaṃ majjhe nisīdāpetvā uḍḍentimā naṃ kuṇālaṃ sakuṇaṃ addhānapariyāyapathe kilamatho ubbāhetthā”ti. </p>
	<p class="paratype02">“pañcasatā dijakaññāyo heṭṭhato heṭṭhato uḍḍenti ‘sacāyaṃ kuṇālo sakuṇo āsanā paripatissati, mayaṃ taṃ pakkhehi paṭiggahessāmā’ti. </p>
	<p class="paratype02">“pañcasatā dijakaññāyo uparūpari uḍḍenti ‘mā naṃ kuṇālaṃ sakuṇaṃ ātapo paritāpesī’ti. </p>
	<p class="paratype02">“pañcasatā dijakaññāyo ubhatopassena uḍḍenti ‘mā naṃ kuṇālaṃ sakuṇaṃ sītaṃ vā uṇhaṃ vā tiṇaṃ vā rajo vā vāto vā ussāvo vā upapphusī’ti. </p>
	<p class="paratype02">“pañcasatā dijakaññāyo purato purato uḍḍenti ‘mā naṃ kuṇālaṃ sakuṇaṃ gopālakā vā pasupālakā vā tiṇahārakā vā kaṭṭhahārakā vā vanakammikā vā kaṭṭhena vā kaṭhalena vā pāṇinā vā leḍḍunā vā daṇḍena vā satthena vā sakkharāhi vā pahāraṃ adaṃsu, māyaṃ kuṇālo sakuṇo gacchehi vā latāhi vā rukkhehi vā sākhāhi vā thambhehi vā pāsāṇehi vā balavantehi vā pakkhīhi saṅgamesī’ti. </p>
	<p class="paratype02">“pañcasatā dijakaññāyo pacchato pacchato uḍḍenti saṇhāhi sakhilāhi mañjūhi madhurāhi vācāhi samudācarantiyo ‘māyaṃ kuṇālo sakuṇo āsane pariyukkaṇṭhī’ti. </p>
	<p class="paratype02">“pañcasatā dijakaññāyo disodisaṃ uḍḍenti anekarukkhavividhavikatiphalamāharantiyo ‘māyaṃ kuṇālo sakuṇo khudāya parikilamitthā’ti. </p>
	<p class="paratype02">“atha khalu, bho, tā dijakaññāyo taṃ kuṇālaṃ sakuṇaṃ ārāmeneva ārāmaṃ, uyyāneneva uyyānaṃ, nadītittheneva nadītitthaṃ, pabbatasikhareneva pabbatasikharaṃ, ambavaneneva ambavanaṃ, jambuvaneneva jambuvanaṃ, labujavaneneva labujavanaṃ, nāḷikerasañcāriyeneva nāḷikerasañcāriyaṃ khippameva abhisambhonti ratitthāya. </p>
	<p class="paratype02">“atha khalu, bho, kuṇālo sakuṇo tāhi dijakaññāhi divasaṃ paribyūḷho evaṃ apasādeti ‘nassatha tumhe vasaliyo, vinassatha tumhe vasiliyo coriyo dhuttiyo asatiyo lahucittāyo katassa appaṭikārikāyo anilo viya yenakāmaṃgamāyo’” ti.</p>
	<p class="paratype03">tatrāyaṃ atthavaṇṇanā — bhikkhave, so vanasaṇḍo evaṃ akkhāyati evañca anusūyati. kinti? sabbosadhadharaṇidhareti vitthāro. tattha <b>sabbosadhadharaṇidhare</b>ti mūlatacapattapupphādisabbosadhadharāya dharaṇiyā samannāgateti attho, sabbosadhayutto vā dharaṇidharo. so hi padeso sabbosadhadharaṇidharoti evamakkhāyati evañca anusūyati, tasmiṃ vanasaṇḍeti vuttaṃ hoti. sesapadayojanāyapi eseva nayo. <b>nekapupphamālyavitate</b>ti anekehi phalatthāya uppannapupphehi ceva piḷandhanamālyehi ca vitate. <b>rurū</b>ti suvaṇṇavaṇṇā migā. <b>uddārā</b>ti uddā. <b>biḷārā</b>ti mahābiḷārā. <b>nelamaṇḍalaṃ</b> vuccati taruṇabhiṅkacchāpamaṇḍalaṃ. <b>mahāvarāhā</b>ti mahāhatthino, ākiṇṇanelamaṇḍalamahāvarāhena gocariyādibhedena dasavidhena nāgakulena ceva kareṇusaṅghena ca adhivuṭṭheti attho. <b>issamigā</b>ti kāḷasīhā. <b>vātamigā</b>ti mahāvātamigā. <b>pasadamigā</b>ti citramigā. <b>purisālū</b>ti vaḷavāmukhayakkhiniyo. <b>kimpurisā</b>ti devakinnaracandakinnaradumakinnaradaṇḍamāṇavakakonti- sakuṇakaṇṇapāvuraṇādibhedā kinnarā. <b>amajjavamañjarīdharapahaṭṭhapupphaphusitaggānekapādapagaṇavitate</b>ti makuladharehi ceva mañjarīdharehi ca supupphitehi ca aggamattapupphitehi ca anekehi pādapagaṇehi vitate. <b>vāraṇā</b> nāma hatthiliṅgasakuṇā. <b>celāvakā</b>tipi ete sakuṇāyeva. <b>hemañca kanakañcā</b>ti dve suvaṇṇajātiyo. etehi añjanādīhi anekadhātusatehi anekehi vaṇṇadhāturāsīhi vinaddhapaṭimaṇḍitapadese. <b>bho</b>ti dhammālapanamattametaṃ. <b>citto</b>ti mukhatuṇḍakepi heṭṭhāudarabhāgepi citrova.</p>
	<p class="paratype03"><b>aḍḍhuḍḍhānī</b>ti aḍḍhacatutthāni, tīṇi sahassāni pañceva satānīti attho. <b>addhānapariyāyapathe</b>ti addhānasaṅkhāte gamanamagge. <b>ubbāhetthā</b>ti bādhayittha. <b>upapphusī</b>ti upagantvā phusi. <b>pahāraṃ adaṃsū</b>ti ettha “mā nan”ti padassa sāmivasena attho veditabbo. <b>saṅgamesī</b>ti samāgacchi. <b>saṇhāhī</b>ti maṭṭhāhi. <b>sakhilāhī</b>ti piyāhi. <b>mañjūhī</b>ti sakhilāhi. <b>madhurāhī</b>ti madhurassarāhi. <b>samudācarantiyo</b>ti gandhabbakaraṇavasena paricarantiyo. <b>anekarukkhavividhavikatiphala</b>nti anekehi rukkhehi vividhavikatiphalaṃ. <b>ārāmeneva ārāma</b>nti pupphārāmādīsu aññatarena ārāmeneva aññataraṃ ārāmaṃ nentīti attho. <b>uyyānā</b>dīsupi eseva nayo. <b>nāḷikerasañcāriyenevā</b>ti nāḷikeravaneneva aññaṃ nāḷikeravanaṃ. <b>atisambhontī</b>ti evaṃ netvā tattha naṃ khippaññeva ratitthāya pāpuṇanti.</p>
	<p class="paratype03"><b>divasaṃ paribyūḷho</b>ti sakaladivasaṃ paribyūḷho. <b>apasādetī</b>ti tā kira taṃ evaṃ divasaṃ paricaritvā nivāsarukkhe otāretvā parivāretvā rukkhasākhāsu nisīditvā “appeva nāma madhuravacanaṃ labheyyāmā”ti patthayantiyo iminā uyyojitakāle attano vasanaṭṭhānaṃ gamissāmāti vasanti. kuṇālarājā pana tā uyyojento “nassathā”tiādivacanehi apasādeti. tattha <b>nassathā</b>ti gacchatha. <b>vinassathā</b>ti sabbatobhāgena nassatha. gehe dhanadhaññādīnaṃ nāsanena <b>coriyo,</b> bahumāyatāya <b>dhuttiyo,</b> naṭṭhassatitāya <b>asatiyo,</b> anavaṭṭhitacittatāya <b>lahucittāyo,</b> katavināsanena mittadubbhitāya <b>katassa appaṭikārikāyo</b>ti.</p>
	<p class="paratype03">evañca pana vatvā “iti kho, bhikkhave, ahaṃ tiracchānagatopi itthīnaṃ akataññutaṃ bahumāyataṃ anācārataṃ dussīlatañca jānāmi, tadāpāhaṃ tāsaṃ vase avattitvā tā eva attano vase vattemī”ti imāya kathāya tesaṃ bhikkhūnaṃ anabhiratiṃ haritvā satthā tuṇhī ahosi. tasmiṃ khaṇe dve kāḷakokilā sāmikaṃ daṇḍakena ukkhipitvā heṭṭhābhāgādīsu catasso catasso hutvā taṃ padesaṃ āgamiṃsu. te bhikkhū tāpi disvā satthāraṃ pucchiṃsu. satthā “pubbe, bhikkhave, mama sahāyo puṇṇamukho nāma phussakokilo ahosi, tassāyaṃ vaṃso”ti vatvā purimanayeneva tehi bhikkhūhi pucchito āha — </p>
	<p class="paratype02">“tasseva khalu, bho, himavato pabbatarājassa puratthimadisābhāge susukhumasunipuṇagirippabhavaharitupayantiyo”ti.</p>
	<p class="paratype03">tattha suṭṭhu sukhumasaṇhasalilatāya susukhumasunipuṇā, giri etāsaṃ pabhavoti girippabhavā, himavantato sandamānaharitatiṇamissaoghatāya haritā, kuṇāladahaṃ upagamanena upayantiyoti <b>susukhumasunipuṇagirippabhavaharitupayantiyo,</b> evarūpā nadiyo yasmiṃ sandantīti attho.</p>
	<p class="paratype03">idāni yaṃ kuṇāladahaṃ tā upayanti, tattha pupphāni vaṇṇento āha — </p>
	<p class="paratype02">“uppalapadumakumudanalinasatapattasogandhikamandālakasampativiruḷha- suciganṭhamanuññamāvakappadese”ti.</p>
	<p class="paratype03">tattha <b>uppala</b>nti nīluppalaṃ. <b>nalina</b>nti setapadumaṃ. <b>satapatta</b>nti paripuṇṇasatapattapadumaṃ. <b>sampatī</b>ti etehi sampativiruḷhehi abhinavajātehi sucigandhena ceva manuññena ca hadayabandhanasamatthatāya māvakena ca padesena samannāgateti attho.</p>
	<p class="paratype03">idāni tasmiṃ dahe rukkhādayo vaṇṇento āha — </p>
	<p class="paratype02">“kuravakamucalindaketakavedisavañjulapunnāgabakulatilakapiyakahasanasālasaḷala- campakāsokanāgarukkhatirīṭibhujapattaloddacandanoghavane kāḷāgarupadmakapiyaṅgudevadārukacocagahane kakudhakuṭajāṅkolakaccikārakaṇikārakaṇṇikāra- kanaverakoraṇḍakakoviḷārakiṃsukayodhikavanamallikamanaṅgaṇamanavajjabhaṇḍisurucira- bhaginimālāmalyadhare jātisumanamadhugandhikadhanutakkāritālīsatagaramusīrakoṭṭhakacchavitate atimuttakasaṃkusumitalatāvitatapaṭimaṇḍitappadese haṃsapilavakādambakāraṇḍavābhinadite vijjādharasiddhasamaṇatāpasagaṇādhivuṭṭhe varadevayakkharakkhasadānavagandhabbakinnaramahoragānuciṇṇappadese — evarūpe khalu, bho, ramme vanasaṇḍe puṇṇamukho nāma phussakokilo pativasati ativiya madhuragiro vilāsitanayano mattakkho. </p>
	<p class="paratype02">“tasseva khalu, bho, puṇṇamukhassa phussakokilassa aḍḍhuḍḍhāni itthisatāni paricārikā dijakaññāyo. atha khalu, bho, dve dijakaññāyo kaṭṭhaṃ mukhena ḍaṃsitvā taṃ puṇṇamukhaṃ phussakokilaṃ majjhe nisīdāpetvā uḍḍenti ‘mā naṃ puṇṇamukhaṃ phussakokilaṃ addhānapariyāyapathe kilamatho ubbāhetthā’ti. </p>
	<p class="paratype02">“paññāsa dijakaññāyo heṭṭhato heṭṭhato uḍḍenti ‘sacāyaṃ puṇṇamukho phussakokilo sakuṇo āsanā paripatissati, mayaṃ taṃ pakkhehi paṭiggahessāmā’ti. </p>
	<p class="paratype02">“paññāsa dijakaññāyo uparūpari uḍḍenti ‘mā naṃ puṇṇamukhaṃ phussakokilaṃ ātapo paritāpesī’ti. </p>
	<p class="paratype02">“paññāsa paññāsa dijakaññāyo ubhatopassena uḍḍenti ‘mānaṃ puṇṇamukhaṃ phussakokilaṃ sītaṃ vā uṇhaṃ vā tiṇaṃ vā rajo vā vāto vā ussāvo vā upapphusī’ti. </p>
	<p class="paratype02">“paññāsa dijakaññāyo purato purato uḍḍenti ‘mā naṃ puṇṇamukhaṃ phussakokilaṃ gopālakā vā pasupālakā vā tiṇahārakā vā kaṭṭhahārakā vā vanakammikā vā kaṭṭhena vā kaṭhalāya vā pāṇinā vā leḍḍunā vā daṇḍena vā satthena vā sakkharāhi vā pahāramadaṃsu, māyaṃ puṇṇamukho phussakokilo gacchehi vā latāhi vā rukkhehi vā sākhāhi vā thambhehi vā pāsāṇehi vā balavantehi vā pakkhīhi saṅgamesī’ti. </p>
	<p class="paratype02">“paññāsa dijakaññāyo pacchato pacchato uḍḍenti saṇhāhi sakhilāhi mañjūhi madhurāhi vācāhi samudācarantiyo ‘māyaṃ puṇṇamukho phussakokilo āsane pariyukkaṇṭhī’ti. </p>
	<p class="paratype02">“paññāsa dijakaññāyo disodisaṃ uḍḍenti anekarukkhavividhavikatiphalamāharantiyo ‘māyaṃ puṇṇamukho phussakokilo khudāya parikilamitthā’ti. </p>
	<p class="paratype02">“atha khalu, bho, tā dijakaññāyo taṃ puṇṇamukhaṃ phussakokilaṃ ārāmeneva ārāmaṃ, uyyāneneva uyyānaṃ, nadītittheneva nadītitthaṃ, pabbatasikhareneva pabbatasikharaṃ, ambavaneneva ambavanaṃ, jambuvaneneva jambuvanaṃ, labujavaneneva labujavanaṃ, nāḷikerasañcāriyeneva nāḷikerasañcāriyaṃ khippameva abhisambhonti ratitthāya. </p>
	<p class="paratype02">“atha khalu, bho, puṇṇamukho phussakokilo tāhi dijakaññāhi divasaṃ paribyūḷho evaṃ pasaṃsati ‘sādhu sādhu, bhaginiyo, etaṃ kho bhaginiyo tumhākaṃ patirūpaṃ kuladhītānaṃ, yaṃ tumhe bhattāraṃ paricareyyāthā’ti. </p>
	<p class="paratype02">“atha khalu, bho, puṇṇamukho phussakokilo yena kuṇālo sakuṇo tenupasaṅkami. addasaṃsu kho kuṇālassa sakuṇassa paricārikā dijakaññāyo taṃ puṇṇamukhaṃ phussakokilaṃ dūratova āgacchantaṃ, disvāna yena puṇṇamukho phussakokilo tenupasaṅkamiṃsu, upasaṅkamitvā taṃ puṇṇamukhaṃ phussakokilaṃ etadavocuṃ — ‘ayaṃ, samma puṇṇamukha, kuṇālo sakuṇo ativiya pharuso ativiya pharusavāco, appeva nāma tavampi āgamma piyavācaṃ labheyyāmā’ti. ‘appeva nāma bhaginiyo’ti vatvā yena kuṇālo sakuṇo tenupasaṅkami, upasaṅkamitvā kuṇālena sakuṇena saddhiṃ paṭisammoditvā ekamantaṃ nisīdi, ekamantaṃ nisinno kho puṇṇamukho phussakokilo taṃ kuṇālaṃ sakuṇaṃ etadavoca — ‘kissa tvaṃ, samma kuṇāla, itthīnaṃ sujātānaṃ kuladhītānaṃ sammāpaṭipannānaṃ micchāpaṭipannosi, amanāpabhāṇīnampi kira, samma kuṇāla, itthīnaṃ manāpabhāṇinā bhavitabbaṃ, kimaṅgaṃ pana manāpabhāṇīnan’ti. </p>
	<p class="paratype02">“evaṃ vutte kuṇālo sakuṇo taṃ puṇṇamukhaṃ phussakokilaṃ evaṃ apasādesi — ‘nassa tvaṃ, samma jamma vasala, vinassa tvaṃ, samma jamma vasala, ko nu tayā viyatto jāyājinenā’ti. evaṃ apasādito ca pana puṇṇamukho phussakokilo tatoyeva paṭinivatti. </p>
	<p class="paratype02">“atha khalu, bho, puṇṇamukhassa phussakokilassa aparena samayena nacirasseva kharo ābādho uppajji, lohitapakkhandikā bāḷhā vedanā vattanti māraṇantikā. atha khalu, bho, puṇṇamukhassa phussakokilassa paricārikānaṃ dijakaññānaṃ etadahosi — ‘ābādhiko kho ayaṃ puṇṇamukho phussakokilo, appeva nāma imamhā ābādhā vuṭṭhaheyyā’ti ekaṃ adutiyaṃ ohāya yena kuṇālo sakuṇo tenupasaṅkamiṃsu. addasā kho kuṇālo sakuṇo tā dijakaññāyo dūratova āgacchantiyo, disvāna tā dijakaññāyo etadavoca — ‘kahaṃ pana tumhaṃ vasaliyo bhattā’ti. ‘ābādhiko kho, samma kuṇāla, puṇṇamukho phussakokilo appeva nāma tamhā ābādhā vuṭṭhaheyyā’ti. evaṃ vutte kuṇālo sakuṇo tā dijakaññāyo evaṃ apasādesi — ‘nassatha tumhe vasaliyo, vinassatha tumhe vasaliyo coriyo dhuttiyo asatiyo lahucittāyo katassa appaṭikārikāyo anilo viya yenakāmaṃgamāyo’ti vatvā yena puṇṇamukho phussakokilo tenupasaṅkami, upasaṅkamitvā taṃ puṇṇamukhaṃ phussakokilaṃ etadavoca — ‘haṃ, samma, puṇṇamukhā’ti. ‘haṃ, samma, kuṇālā’ti. </p>
	<p class="paratype02">“atha khalu, bho, kuṇālo sakuṇo taṃ puṇṇamukhaṃ phussakokilaṃ pakkhehi ca mukhatuṇḍakena ca pariggahetvā vuṭṭhāpetvā nānābhesajjāni pāyāpesi. atha khalu, bho, puṇṇamukhassa phussakokilassa so ābādho paṭippassambhī”ti.</p>
	<p class="paratype03">tattha <b>piyakā</b>ti setapupphā. <b>hasanā</b>ti <b>ha</b>-kāro sandhikaro, asanāyeva. <b>tirīṭī</b>ti ekā rukkhajāti. <b>candanā</b>ti rattasurabhicandanā. <b>oghavane</b>ti etesaṃ oghena ghaṭāya samannāgatavane. <b>devadārukacocagahane</b>ti devadārurukkhehi ceva kadalīhi ca gahane. <b>kaccikārā</b>ti ekā rukkhajāti. <b>kaṇikārā</b>ti mahāpupphā. <b>kaṇṇikārā</b>ti khuddakapupphā. <b>kiṃsukā</b>ti vātaghātakā. <b>yodhikā</b>ti yūthikā. <b>vanamallikamanaṅgaṇamanavajjabhaṇḍisurucirabhaginimālāmalyadhare</b>ti mallikānañca anaṅgaṇānaṃ anavajjānañca bhaṇḍīnaṃ surucirānañca bhaginīnaṃ pupphehi mālyadhārayamāne. <b>dhanutakkārī</b>ti dhanupāṭali. <b>tālīsā</b>ti tālīsapattarukkhā. <b>kacchavitate</b>ti etehi jātisumanādīhi vitate nadikacchapabbatakacche. <b>saṃkusumitalatā</b>ti tesu tesu ṭhānesu suṭṭhu kusumitātimuttakehi ceva nānāvidhalatāhi ca vitatapaṭimaṇḍitapadese. <b>gaṇādhivuṭṭhe</b>ti etesaṃ vijjādharādīnaṃ gaṇehi adhivuṭṭhe. <b>puṇṇamukho</b>ti mukhaparipuṇṇatāya puṇṇamukho. parehi phuṭṭhatāya <b>phussakokilo. vilāsitanayano</b>ti vilāsitanetto. <b>mattakkho</b>ti yathā mattānaṃ akkhīni rattāni honti, evaṃ rattakkho, pamāṇayuttanetto vā.</p>
	<p class="paratype03"><b>bhaginiyo</b>ti ariyavohārena ālapanaṃ. <b>paricareyyāthā</b>ti sakaladivasaṃ gahetvā vicareyyātha. iti so piyakathaṃ kathetvā uyyojeti. kadāci pana kuṇālo saparivāro puṇṇamukhaṃ dassanāya gacchati, kadāci puṇṇamukho kuṇālassa santikaṃ āgacchati. tenāha <b>“atha khalu, bho”</b>ti. <b>sammā</b>ti vayassa. <b>āgammā</b>ti paṭicca upanissāya. <b>labheyyāmā</b>ti kuṇālassa santikā piyavacanaṃ labheyyāma. <b>appeva nāmā</b>ti api nāma labheyyātha, vakkhāmi nanti. <b>sujātāna</b>nti samajātikānaṃ.</p>
	<p class="paratype03"><b>nassā</b>ti palāya. <b>jammā</b>ti lāmaka. <b>viyatto</b>ti ko nu tayā sadiso añño byatto nāma atthi. <b>jāyājinenā</b>ti jāyājitena, ayameva vā pāṭho. evaṃ itthiparājitena tayā sadiso ko nāma byatto atthīti taṃ puna evarūpassa vacanassa abhaṇanatthāya apasādeti. <b>tatoyevā</b>ti “kuddho me kuṇālo”ti cintetvā tatoyeva paṭinivatti, so nivattitvā saparivāro attano nivāsaṭṭhānameva agamāsi.</p>
	<p class="paratype03"><b>appeva nāmā</b>ti saṃsayaparivitakko, imamhā ābādhā vuṭṭhaheyya vā no vāti evaṃ cintetvā taṃ ohāya pakkamiṃsu. <b>tumha</b>nti tumhākaṃ. <b>appeva nāmā</b>ti tamhā ābādhā vuṭṭhaheyya vā no vā, amhākaṃ āgatakāle mato bhavissati. mayañhi idāneva so marissatīti ñatvā tumhākaṃ pādaparicārikā bhavituṃ āgatā. <b>tenupasaṅkamī</b>ti imā itthiyo sāmikassa matakāle āgatā paṭikkūlā bhavissāmāti taṃ pahāya āgatā, ahaṃ gantvā mama sahāyakaṃ pupphaphalādīni nānābhesajjāni saṃharitvā arogaṃ karissāmīti cintetvā nāgabalo mahāsatto ākāse uppatitvā yena so tenupasaṅkami. <b>ha</b>nti nipāto, “jīvasi, sammā”ti pucchanto evamāha. itaropissa “jīvāmī”ti vadanto <b>“haṃ sammā”</b>ti āha. <b>pāyāpesī</b>ti pāyesi. <b>paṭippassambhī</b>ti vūpasamīti.</p>
	<p class="paratype03">tāpi dijakaññāyo asmiṃ aroge jāte āgatā. kuṇālopi puṇṇamukhaṃ katipāhaṃ phalāphalāni khādāpetvā tassa balappattakāle, “samma, idāni tvaṃ arogo, attano paricārikāhi saddhiṃ vasa, ahampi attano vasanaṭṭhānaṃ gamissāmī”ti āha. atha naṃ so “imā, samma, maṃ bāḷhagilānaṃ pahāya palāyanti, na me etāhi dhuttīhi attho”ti āha. taṃ sutvā mahāsatto “tena hi te, samma, itthīnaṃ pāpabhāvaṃ ācikkhissāmī”ti puṇṇamukhaṃ gahetvā himavantapasse manosilātalaṃ netvā sattayojanikasālarukkhamūle manosilāsane nisīdi. ekasmiṃ passe puṇṇamukho saparivāro nisīdi. sakalahimavante devaghosanā cari — “ajja kuṇālo sakuṇarājā himavante manosilāsane nisīditvā buddhalīlāya dhammaṃ desessati, taṃ suṇāthā”ti. paramparaghosena cha kāmāvacaradevā sutvā yebhuyyena tattha sannipatiṃsu. bahunāgasupaṇṇakinnaravijjādharādīnampi devatā tamatthaṃ ugghosesuṃ. tadā ānando nāma gijjharājā dasasahassagijjhaparivāro gijjhapabbate paṭivasati. sopi taṃ kolāhalaṃ sutvā “dhammaṃ suṇissāmī”ti saparivāro āgantvā ekamantaṃ nisīdi. nāradopi pañcābhiñño tāpaso dasasahassatāpasaparivuto himavantapadese viharanto taṃ devaghosanaṃ sutvā “sahāyo kira me kuṇālo itthīnaṃ aguṇaṃ kathessati, mahāsamāgamo bhavissati, mayāpi taṃ desanaṃ sotuṃ vaṭṭatī”ti tāpasadasasahassena saddhiṃ iddhiyā tattha gantvā ekamantaṃ nisīdi. buddhānaṃ desanāsannipātasadiso mahāsamāgamo ahosi. atha mahāsatto jātissarañāṇena itthidosapaṭisaṃyuttaṃ atītabhave diṭṭhakāraṇaṃ puṇṇamukhaṃ kāyasakkhiṃ katvā kathesi. tamatthaṃ pakāsento satthā āha — </p>
	<p class="paratype02">“atha khalu, bho, kuṇālo sakuṇo taṃ puṇṇamukhaṃ phussakokilaṃ gilānavuṭṭhitaṃ aciravuṭṭhitaṃ gelaññā etadavoca — </p>
	<p class="paratype02">“‘diṭṭhā mayā, samma puṇṇamukha, kaṇhā dvepitikā pañcapatikāya chaṭṭhe purise cittaṃ paṭibandhantiyā, yadidaṃ kabandhe pīṭhasappimhī’”ti. bhavati ca panuttarettha vākyaṃ — </p>
	<p class="paratype40">290<b>.</b> </p>
	<p class="paratype21">“athajjuno nakulo bhīmaseno, yudhiṭṭhilo sahadevo ca rājā. </p>
	<p class="paratype22">ete patī pañca maticca nārī, akāsi khujjavāmanakena pāpan’ti. </p>
	<p class="paratype02">“diṭṭhā mayā, samma puṇṇamukha, saccatapāpī nāma samaṇī susānamajjhe vasantī catutthabhattaṃ pariṇāmayamānā surādhuttakena pāpamakāsi. </p>
	<p class="paratype02">“diṭṭhā mayā, samma puṇṇamukha, kākavatī nāma devī samuddamajjhe vasantī bhariyā venateyyassa naṭakuverena pāpamakāsi. </p>
	<p class="paratype02">“diṭṭhā mayā, samma puṇṇamukha, kuruṅgadevī nāma lomasuddarī eḷikakumāraṃ kāmayamānā chaḷaṅgakumāradhanantevāsinā pāpamakāsi. </p>
	<p class="paratype21">“evañhetaṃ mayā ñātaṃ, brahmadattassa mātaraṃ. </p>
	<p class="paratype22">ohāya kosalarājaṃ, pañcālacaṇḍena pāpamakāsi. </p>
	<p class="paratype40">291<b>.</b> </p>
	<p class="paratype21">“etā ca aññā ca akaṃsu pāpaṃ, tasmāhamitthīnaṃ na vissase nappasaṃse. </p>
	<p class="paratype27">mahī yathā jagati samānarattā, vasundharā itarītarāpatiṭṭhā. </p>
	<p class="paratype22">sabbasahā aphandanā akuppā, tathitthiyo tāyo na vissase naro. </p>
	<p class="paratype40">292<b>.</b> </p>
	<p class="paratype21">“sīho yathā lohitamaṃsabhojano, vāḷamigo pañcāvudho suruddho. </p>
	<p class="paratype22">pasayhakhādī parahiṃsane rato, tathitthiyo tāyo na vissase naro. </p>
	<p class="paratype02">“na khalu, samma puṇṇamukha, vesiyo nāriyo gamaniyo, na hetā bandhakiyo nāma, vadhikāyo nāma etāyo, yadidaṃ vesiyo nāriyo gamaniyo”ti. </p>
	<p class="paratype02">“coro viya veṇikatā madirāva diddhā vāṇijo viya vācāsanthutiyo issasiṅgamiva viparivattāyo uragamiva dujivhāyo. sobbhamiva paṭicchannā pātālamiva duppūrā rakkhasī viya duttosā yamovekantahāriyo. sikhīriva sabbabhakkhā nadīriva sabbavāhī anilo viya yenakāmaṃcarā neru viya avisesakarā visarukkho viya niccaphalitāyoti. bhavati ca panuttarettha vākyaṃ — </p>
	<p class="paratype40">293<b>.</b> </p>
	<p class="paratype21">“‘yathā coro yathā diddho, vāṇijova vikatthanī. </p>
	<p class="paratype22">issasiṅgamiva parivattā, dujivhā urago viya. </p>
	<p class="paratype40">294<b>.</b> </p>
	<p class="paratype21">“‘sobbhamiva paṭicchannā, pātālamiva duppurā. </p>
	<p class="paratype22">rakkhasī viya duttosā, yamovekantahāriyo. </p>
	<p class="paratype40">295<b>.</b> </p>
	<p class="paratype21">“yathā sikhī nadī vāto, nerunāva samāgatā. </p>
	<p class="paratype27">visarukkho viya niccaphalā, nāsayanti ghare bhogaṃ. </p>
	<p class="paratype22">ratanantakaritthiyo’”ti.</p>
	<p class="paratype03">tattha <b>gilānavuṭṭhita</b>nti paṭhamaṃ gilānaṃ pacchā vuṭṭhitaṃ. <b>diṭṭhā mayā</b>ti atīte kira brahmadatto kāsirājā sampannabalavāhanatāya kosalarajjaṃ gahetvā kosalarājānaṃ māretvā tassa aggamahesiṃ sagabbhaṃ gahetvā bārāṇasiṃ gantvā taṃ attano aggamahesiṃ akāsi. sā aparabhāge dhītaraṃ vijāyi. rañño pana pakatiyā dhītā vā putto vā natthi, so tussitvā, “bhadde, varaṃ gaṇhāhī”ti āha. sā gahitakaṃ katvā ṭhapesi. tassā pana kumārikāya “kaṇhā”ti nāmaṃ kariṃsu. athassā vayappattāya mātā taṃ āha — “amma, pitarā tava varo dinno, tamahaṃ gahetvā ṭhapesiṃ, tava ruccanakaṃ varaṃ gaṇhā”ti. sā “amma, mayhaṃ aññaṃ avijjamānaṃ natthi, patiggahaṇatthāya me sayaṃ varaṃ kārehī”ti kilesabahulatāya hirottappaṃ bhinditvā mātaraṃ āha. sā rañño ārocesi. rājā “yathārucitaṃ patiṃ gaṇhatū”ti vatvā sayaṃ varaṃ ghosāpesi. rājaṅgaṇe sabbālaṅkārapaṭimaṇḍitā bahū purisā sannipatiṃsu. kaṇhā pupphasamuggaṃ ādāya uttarasīhapañjare ṭhitā olokentī ekampi na rocesi.</p>
	<p class="paratype03">tadā paṇḍurājagottato ajjuno nakulo bhīmaseno yudhiṭṭhilo sahadevoti ime pañca paṇḍurājaputtā takkasilāyaṃ disāpāmokkhassa ācariyassa santike sippaṃ uggahetvā “desacārittaṃ jānissāmā”ti vicarantā bārāṇasiṃ patvā antonagare kolāhalaṃ sutvā pucchitvā tamatthaṃ ñatvā “mayampi gamissāmā”ti kañcanarūpasamānarūpā tattha gantvā paṭipāṭiyā aṭṭhaṃsu. kaṇhā te disvā pañcasupi tesu paṭibaddhacittā hutvā pañcannampi sīsesu mālācumbaṭakāni khipitvā, “amma, ime pañca jane varemī”ti āha. sāpi rañño ārocesi. rājā varassa dinnattā “na labhissatī”ti avatvā anattamanova “kiṃjātikā kassa puttā”ti pucchitvā paṇḍurājaputtabhāvaṃ ñatvā tesaṃ sakkāraṃ katvā taṃ pādaparicārikaṃ adāsi.</p>
	<p class="paratype03">sā sattabhūmikapāsāde te kilesavasena saṅgaṇhi. eko panassā paricārako khujjo pīṭhasappī atthi. sā pañca rājaputte kilesavasena saṅgaṇhitvā tesaṃ bahi nikkhantakāle okāsaṃ labhitvā kilesena anuḍayhamānā khujjena saddhiṃ pāpaṃ karoti, tena ca saddhiṃ kathentī — “mayhaṃ tayā sadiso piyo natthi, rājaputte mārāpetvā tesaṃ galalohitena tava pāde makkhāpessāmī”ti vadati. itaresupi jeṭṭhabhātikena missībhūtakāle — “imehi catūhi tvameva mayhaṃ piyataro, mayā jīvitampi tavatthāya pariccattaṃ, mama pitu accayena tuyhaññeva rajjaṃ dāpessāmī”ti vadati. itarehi saddhiṃ missībhūtakālepi eseva nayo. te “ayaṃ amhe piyāyati, issariyañca no etaṃ nissāya jātan”ti tassā ativiya tussanti.</p>
	<p class="paratype03">sā ekadivasaṃ ābādhikā ahosi. atha naṃ te parivāretvā eko sīsaṃ sambāhanto nisīdi, sesā ekekaṃ hatthañca pādañca. khujjo pana pādamūle nisīdi. sā sīsaṃ sambāhamānassa jeṭṭhabhātikassa ajjunakumārassa — “mayhaṃ tayā piyataro natthi, jīvamānā tuyhaṃ jīvissāmi, pitu accayena tuyhaṃ rajjaṃ dāpessāmī”ti sīsena saññaṃ dadamānā taṃ saṅgaṇhi, itaresampi hatthapādehi tatheva saññaṃ adāsi. khujjassa pana — “tvaññeva mama piyo, tavatthāya ahaṃ jīvissāmī”ti jivhāya saññaṃ adāsi. te sabbepi pubbe kathitabhāvena tāya saññāya tamatthaṃ jāniṃsu. tesu sesā attano dinnasaññāyeva jāniṃsu. ajjunakumāro pana tassā hatthapādajivhāvikāre disvā — “yathā mayhaṃ, evaṃ sesānampi imāya saññā dinnā bhavissati, khujjena cāpi saddhiṃ etissāya santhavena bhavitabban”ti cintetvā bhātaro gahetvā bahi nikkhamitvā pucchi — “diṭṭhā vo pañcapatikā mama sīsavikāraṃ dassentī”ti? “āma, diṭṭhā”ti. “kiṃkāraṇaṃ jānāthā”ti? “na jānāmā”ti. “idaṃ nāmettha kāraṇaṃ, tumhākaṃ pana hatthapādehi dinnasaññāya kāraṇaṃ jānāthā”ti? “āma, jānāmā”ti. “amhākampi teneva kāraṇena adāsi, khujjassa jivhāvikārena saññādānassa kāraṇaṃ jānāthā”ti? “na jānāmā”ti. atha nesaṃ ācikkhitvā “imināpi saddhiṃ etāya pāpakammaṃ katan”ti vatvā tesu asaddahantesu khujjaṃ pakkositvā pucchi. so sabbaṃ pavattiṃ kathesi.</p>
	<p class="paratype03">te tassa vacanaṃ sutvā tassā vigatacchandarāgā hutvā — “aho mātugāmo nāma pāpo dussīlo, mādise nāma jātisampanne sobhaggappatte pahāya evarūpena jegucchapaṭikūlena khujjena saddhiṃ pāpakammaṃ karoti, ko nāma paṇḍitajātiko evaṃ nillajjāhi pāpadhammāhi itthīhi saddhiṃ ramissatī”ti anekapariyāyena mātugāmaṃ garahitvā “alaṃ no gharāvāsenā”ti pañca janā himavantaṃ pavisitvā pabbajitvā kasiṇaparikammaṃ katvā āyupariyosāne yathākammaṃ gatā. kuṇālo pana sakuṇarājā tadā ajjunakumāro ahosi. tasmā attanā diṭṭhakāraṇaṃ dassento <b>“diṭṭhā mayā”</b>tiādimāha.</p>
	<p class="paratype03">tattha <b>dvepitikā</b>ti kosalarañño ca kāsirañño ca vasenetaṃ vuttaṃ. <b>pañcapatikāyā</b>ti pañcapatikā, <b>ya</b>-kāro nipātamatto. <b>paṭibandhantiyā</b>ti paṭibandhamānā. <b>kabandhe</b>ti tassa kira gīvā onamitvā uraṃ allīnā, tasmā chinnasīso viya khāyati. <b>pañca maticcā</b>ti ete pañca atikkamitvā. <b>khujjavāmanakenā</b>ti khujjena vāmanakena.</p>
	<p class="paratype03">idaṃ vatvā aparānipi diṭṭhapubbāni dassento puna <b>“diṭṭhā”</b>tiādimāha. tattha dutiyavatthusmiṃ tāva ayaṃ vibhāvanā — atīte kira bārāṇasiṃ nissāya saccatapāpī nāma setasamaṇī susāne paṇṇasālaṃ kāretvā tattha vasamānā cattāri bhattāni atikkamitvā bhuñjati, sakalanagare cando viya sūriyo viya ca pākaṭā ahosi. bārāṇasivāsino khipitvāpi khalitvāpi “namo saccatapāpiyā”ti vadanti. athekasmiṃ chaṇakāle paṭhamadivase tāva suvaṇṇakārā gaṇabandhena ekasmiṃ padese maṇḍapaṃ katvā macchamaṃsasurāgandhamālādīni āharitvā surāpānaṃ ārabhiṃsu. atheko suvaṇṇakāro surāpiṭṭhakaṃ chaḍḍento — “namo saccatapāpiyā”ti vatvā ekena paṇḍitena — “ambho andhabāla, calacittāya itthiyā namo karosi, aho bālo”ti vutte — “samma, mā evaṃ avaca, mā nirayasaṃvattanikaṃ kammaṃ karī”ti āha. atha naṃ so “dubbuddhi tuṇhī hohi, sahassena abbhutaṃ karohi, ahaṃ te saccatapāpiṃ ito sattame divase alaṅkatapaṭiyattaṃ imasmiṃyeva ṭhāne nisinno surāpiṭṭhakaṃ gāhāpetvā suraṃ pivissāmi, mātugāmo dhuvasīlo nāma natthī”ti āha. so “na sakkhissasī”ti vatvā tena saddhiṃ sahassena abbhutamakāsi. so taṃ aññesaṃ suvaṇṇakārānaṃ ārocetvā punadivase pātova tāpasavesena susānaṃ pavisitvā tassā vasanaṭṭhānassa avidūre sūriyaṃ namassanto aṭṭhāsi.</p>
	<p class="paratype03">sā bhikkhāya gacchamānā naṃ disvā — “mahiddhiko tāpaso bhavissati, ahaṃ tāva susānapasse vasāmi, ayaṃ majjhe susānassa vasati, bhavitabbamassabbhantare santadhammena, vandissāmi nan”ti upasaṅkamitvā vandi. so neva olokesi na ālapi. dutiyadivasepi tatheva akāsi. tatiyadivase pana vanditakāle adhomukhova “gacchāhī”ti āha. catutthadivase “kacci bhikkhāya na kilamasī”ti paṭisanthāramakāsi. sā “paṭisanthāro me laddho”ti tuṭṭhā pakkāmi. pañcamadivase bahutaraṃ paṭisanthāraṃ labhitvā thokaṃ nisīditvā gatā. chaṭṭhe divase pana taṃ āgantvā vanditvā nisinnaṃ — “bhagini, kiṃ nu kho ajja bārāṇasiyaṃ mahāgītavāditasaddo”ti vatvā — “ayya, tumhe na jānātha, nagare chaṇo ghuṭṭho, tattha kīḷantānaṃ esa saddo”ti vutte — “ettha nāmeso saddo”ti ajānanto viya hutvā — “bhagini, kati bhattāni atikkamesī”ti pucchi. “cattāri, ayya, tumhe pana kati atikkamethā”ti? “satta bhaginī”ti. idaṃ so musā abhāsi. devasikaṃ hesa rattiṃ bhuñjati. so taṃ “kati te bhagini vassāni pabbajitāyā”ti pucchitvā tāya “dvādasa vassānī”ti vatvā “tumhākaṃ kati vassānī”ti vutto “idaṃ me chaṭṭhaṃ vassan”ti āha. atha naṃ “atthi pana te bhagini santadhammādhigamo”ti pucchitvā “natthi, ayya, tumhākaṃ pana atthī”ti vutte “mayhampi natthī”ti vatvā — “bhagini, mayaṃ neva kāmasukhaṃ labhāma, na nekkhammasukhaṃ, kiṃ amhākaṃyeva uṇho nirayo, mahājanassa kiriyaṃ karoma, ahaṃ gihī bhavissāmi, atthi me mātu santakaṃ dhanaṃ, na sakkomi dukkhaṃ anubhavitun”ti āha. sā tassa vacanaṃ sutvā attano calacittatāya tasmiṃ paṭibaddhacittā hutvā — “ayya, ahampi ukkaṇṭhitā, sace pana maṃ na chaḍḍessatha, ahampi gihinī bhavissāmī”ti āha. atha naṃ so “ehi taṃ na chaḍḍessāmi, bhariyā me bhavissasī”ti taṃ nagaraṃ pavesetvā saṃvasitvā surāpānamaṇḍapaṃ gantvā tāya surāpiṭṭhakaṃ gāhāpetvā suraṃ pivi. itaro sahassaṃ jito. sā taṃ paṭicca puttadhītāhi vaḍḍhi. tadā kuṇālo surādhuttako ahosi. tasmā attanā diṭṭhaṃ pakāsento <b>“diṭṭhā mayā”</b>tiādimāha.</p>
	<p class="paratype03">tatiyavatthusmiṃ atītakathā catukkanipāte <b>kākavatījātakavaṇṇanāyaṃ</b> (jā. aṭṭha. 3.4.kākavatījātakavaṇṇanā) vitthāritā. tadā pana kuṇālo garuḷo ahosi. tasmā attanā diṭṭhaṃ pakāsento <b>“diṭṭhā mayā”</b>tiādimāha.</p>
	<p class="paratype03">catutthavatthusmiṃ atīte brahmadatto kosalarājānaṃ vadhitvā rajjaṃ gahetvā tassa aggamahesiṃ gabbhiniṃ ādāya bārāṇasiṃ paccāgantvā tassā gabbhinibhāvaṃ jānantopi taṃ aggamahesiṃ akāsi. sā paripakkagabbhā suvaṇṇarūpakasadisaṃ puttaṃ vijāyitvā — “vuddhippattampi naṃ bārāṇasirājā ‘esa me paccāmittassa putto, kiṃ iminā’ti mārāpessati, mā me putto parahatthe maratū”ti cintetvā dhātiṃ āha — “amma, imaṃ dārakaṃ pilotikaṃ attharitvā āmakasusāne nipajjāpetvā ehī”ti. dhātī tathā katvā nhatvā paccāgami. kosalarājāpi maritvā puttassa ārakkhadevatā hutvā nibbatti. tassānubhāvena ekassa eḷakapālakassa tasmiṃ padese eḷake cārentassa ekā eḷikā taṃ kumāraṃ disvā sinehaṃ uppādetvā khīraṃ pāyetvā thokaṃ caritvā puna gantvā dve tayo cattāro vāre pāyesi. eḷakapālako tassā kiriyaṃ disvā taṃ ṭhānaṃ gantvā taṃ dārakaṃ disvā puttasinehaṃ paccupaṭṭhapetvā netvā attano bhariyāya adāsi. sā pana aputtikā, tenassā thaññaṃ natthi, atha naṃ eḷikakhīrameva pāyesi. tato paṭṭhāya pana devasikaṃ dve tisso eḷikā maranti. eḷakapālo — “imasmiṃ paṭijaggiyamāne sabbā eḷikā marissanti, kiṃ no iminā”ti taṃ ekasmiṃ mattikābhājane nipajjāpetvā aparena pidahitvā māsacuṇṇena mukhaṃ nibbivaraṃ vilimpitvā nadiyaṃ vissajjesi. tamenaṃ vuyhamānaṃ heṭṭhātitthe rājanivesane jiṇṇapaṭisaṅkhārako eko caṇḍālo sapajāpatiko makaciṃ dhovanto disvāva vegena gantvā āharitvā tīre ṭhapetvā “kimetthā”ti vivaritvā olokento dārakaṃ passi. bhariyāpissa aputtikā, tassā tasmiṃ puttasineho nibbatti, atha naṃ gehaṃ netvā paṭijaggi. taṃ sattaṭṭhavassakālato paṭṭhāya mātāpitaro rājakulaṃ gacchantā ādāya gacchanti. soḷasavassakālato pana paṭṭhāya sveva bahulaṃ gantvā jiṇṇapaṭisaṅkharaṇaṃ karoti.</p>
	<p class="paratype03">rañño ca aggamahesiyā kuruṅgadevī nāma dhītā ahosi uttamarūpadharā. sā tassa diṭṭhakālato paṭṭhāya tasmiṃ paṭibaddhacittā hutvā aññattha anabhiratā tassa kammakaraṇaṭṭhānameva āgacchati. tesaṃ abhiṇhadassanena aññamaññaṃ paṭibaddhacittānaṃ antorājakuleyeva paṭicchannokāse ajjhācāro pavatti. gacchante kāle paricārikāyo ñatvā rañño ārocesuṃ. rājā kujjhitvā amacce sannipātetvā — “iminā caṇḍālaputtena idaṃ nāma kataṃ, imassa kattabbaṃ jānāthā”ti āha. amaccā “mahāparādho esa, nānāvidhakammakāraṇā kāretvā pacchā māretuṃ vaṭṭatī”ti vadiṃsu. tasmiṃ khaṇe kumārassa pitā ārakkhadevatā tasseva kumārassa mātu sarīre adhimucci. sā devatānubhāvena rājānaṃ upasaṅkamitvā āha — “mahārāja, nāyaṃ kumāro caṇḍālo, esa kumāro mama kucchimhi nibbatto kosalarañño putto, ahaṃ ‘putto me mato’ti tumhākaṃ musā avacaṃ, ahametaṃ ‘tumhākaṃ paccāmittassa putto’ti dhātiyā datvā āmakasusāne chaḍḍāpesiṃ, atha naṃ eko eḷakapālako paṭijaggi, so attano eḷikāsu marantīsu nadiyā pavāhesi, atha naṃ vuyhamānaṃ tumhākaṃ gehe jiṇṇapaṭisaṅkhārako caṇḍālo disvā posesi, sace na saddahatha, te sabbe pakkosāpetvā pucchathā”ti.</p>
	<p class="paratype03">rājā dhātiṃ ādiṃ katvā sabbe pakkosāpetvā pucchitvā tatheva taṃ pavattiṃ sutvā “jātisampannoyaṃ kumāro”ti tuṭṭho taṃ nhāpetvā alaṅkārāpetvā tasseva dhītaraṃ adāsi. tassa pana eḷikānaṃ māritattā “eḷikakumāro”ti nāmaṃ akaṃsu. athassa rājā sasenavāhanaṃ datvā — “gaccha attano pitu santakaṃ rajjaṃ gaṇhā”ti taṃ uyyojesi. sopi kuruṅgadeviṃ ādāya gantvā rajje patiṭṭhāsi. athassa bārāṇasirājā “anuggahitasippo ayan”ti sippasikkhāpanatthaṃ chaḷaṅgakumāraṃ nāma ācariyaṃ pesesi. so tassa “ācariyo me”ti senāpatiṭṭhānaṃ adāsi. aparabhāge kuruṅgadevī tena saddhiṃ anācāramakāsi. senāpatinopi paricārako dhanantevāsī nāma atthi. so tassa hatthe kuruṅgadeviyā vatthālaṅkārādīni pesesi. sā tenapi saddhiṃ pāpamakāsi. kuṇālo taṃ kāraṇaṃ āharitvā dassento <b>“diṭṭhā mayā”</b>tiādimāha.</p>
	<p class="paratype03">tattha <b>lomasuddarī</b>ti lomarājiyā maṇḍitaudarā. <b>chaḷaṅgakumāradhanantevāsinā</b>ti eḷikakumārakaṃ patthayamānāpi chaḷaṅgakumārasenāpatinā ca tasseva paricārakena dhanantevāsinā ca saddhiṃ pāpamakāsi. evaṃ anācārā itthiyo dussīlā pāpadhammā, tenāhaṃ tā nappasaṃsāmīti idaṃ mahāsatto atītaṃ āharitvā dassesi. so hi tadā chaḷaṅgakumāro ahosi, tasmā attanā diṭṭhakāraṇaṃ āhari.</p>
	<p class="paratype03">pañcamavatthusmimpi atīte kosalarājā bārāṇasirajjaṃ gahetvā bārāṇasirañño aggamahesiṃ gabbhinimpi aggamahesiṃ katvā sakanagarameva gato . sā aparabhāge puttaṃ vijāyi. rājā aputtakattā taṃ puttasinehena posetvā sabbasippāni sikkhāpetvā vayappattaṃ “attano pitu santakaṃ rajjaṃ gaṇhā”ti pesesi. so tattha gantvā rajjaṃ kāresi. athassa mātā “puttaṃ passitukāmāmhī”ti kosalarājānaṃ āpucchitvā mahāparivārā bārāṇasiṃ gacchantī dvinnaṃ raṭṭhānaṃ antare ekasmiṃ nigame nivāsaṃ gaṇhi. tattheveko pañcālacaṇḍo nāma brāhmaṇakumāro atthi abhirūpo. so tassā paṇṇākāraṃ upanāmesi. sā taṃ disvā paṭibaddhacittā tena saddhiṃ pāpakammaṃ katvā katipāhaṃ tattheva vītināmetvā bārāṇasiṃ gantvā puttaṃ disvā khippaṃ nivattitvā puna tasmiṃyeva nigame nivāsaṃ gahetvā katipāhaṃ tena saddhiṃ anācāraṃ caritvā kosalanagaraṃ gatā. sā tato paṭṭhāya nacirasseva taṃ taṃ kāraṇaṃ vatvā “puttassa santikaṃ gacchāmī”ti rājānaṃ āpucchitvā gacchantī ca āgacchantī ca tasmiṃ nigame aḍḍhamāsamattaṃ tena saddhiṃ anācāraṃ cari. samma puṇṇamukha, itthiyo nāmetā dussīlā musāvādiniyoti idampi atītaṃ dassento mahāsatto <b>“evañheta”</b>ntiādimāha.</p>
	<p class="paratype03">tattha <b>brahmadattassa mātara</b>nti bārāṇasirajjaṃ kārentassa brahmadattakumārassa mātaraṃ. tadā kira kuṇālo pañcālacaṇḍo ahosi, tasmā taṃ attanā ñātakāraṇaṃ dassento evamāha.</p>
	<p class="paratype03"><b>etā cā</b>ti, samma puṇṇamukha, etāva pañca itthiyo pāpamakaṃsu, na aññāti saññaṃ mā kari, atha kho etā ca aññā ca bahū pāpakammakārikāti. imasmiṃ ṭhāne ṭhatvā loke aticārinīnaṃ vatthūni kathetabbāni. <b>jagatī</b>ti yathā jagatisaṅkhātā mahī <b>samānarattā</b> paṭighābhāvena sabbesu samānarattā hutvā sā vasundharā <b>itarītarāpatiṭṭhā</b> uttamānañca adhamānañca patiṭṭhā hoti, tathā itthiyopi kilesavasena sabbesampi uttamādhamānaṃ patiṭṭhā honti. itthiyo hi okāsaṃ labhamānā kenaci saddhiṃ pāpakaṃ karonti nāma. <b>sabbasahā</b>ti yathā ca sā sabbameva sahati na phandati na kuppati na calati, tathā itthiyo sabbepi purise lokassādavasena sahanti. sace tāsaṃ koci puriso citte patiṭṭhito hoti, tassa rakkhaṇatthaṃ na phandanti na calanti na kolāhalaṃ karonti . yathā ca sā na kuppati na calati, evaṃ itthiyopi methunadhammena na kuppanti na calanti, na sakkā tena pūretuṃ.</p>
	<p class="paratype03"><b>vāḷamigo</b>ti duṭṭhamigo. <b>pañcāvudho</b>ti mukhassa ceva catunnañca caraṇānaṃ vasenetaṃ vuttaṃ. <b>suruddho</b>ti suluddho supharuso. <b>tathitthiyo</b>ti yathā hi sīhassa mukhañceva cattāro ca hatthapādāti pañcāvudhāni, tathā itthīnampi rūpasaddagandharasaphoṭṭhabbāni pañcāvudhāni. yathā so attano bhakkhaṃ gaṇhanto tehipi pañcahi gaṇhāti, tathā tāpi kilesabhakkhaṃ gaṇhamānā rūpādīhi āvudhehi paharitvā gaṇhanti. yathā so kakkhaḷo pasayha khādati, evaṃ etāpi kakkhaḷā pasayha khādikā. tathā hetā thirasīlepi purise attano balena pasayhakāraṃ katvā sīlavināsaṃ pāpenti. yathā so parahiṃsane rato, evametāpi kilesavasena parahiṃsane ratā. <b>tāyo</b>ti tā evaṃ aguṇasammannāgatā na vissase naro.</p>
	<p class="paratype03"><b>gamaniyo</b>ti gaṇikāyo. idaṃ vuttaṃ hoti — samma puṇṇamukha, yānetāni itthīnaṃ “vesiyo”tiādīni nāmāni, na etāni tāsaṃ sabhāvanāmāni. na hetā vesiyo nāma gamaniyo nāma bandhakiyo nāma, sabhāvanāmato pana vadhikāyo nāma etāyo, yā etā vesiyo nāriyo gamaniyoti vuccanti. <b>vadhikāyo</b>ti sāmikaghātikāyo. svāyamattho <b>mahāhaṃsajātakena</b> dīpetabbo. vuttañhetaṃ — </p>
	<p class="paratype21">“māyā cetā marīcī ca, sokā rogā cupaddavā. </p>
	<p class="paratype27">kharā ca bandhanā cetā, maccupāsā guhāsayā. </p>
	<p class="paratype22">tāsu yo vissase poso, so naresu narādhamo”ti. (jā. 2.21.118).</p>
	<p class="paratype03"><b>veṇikatā</b>ti kataveṇiyo. yathā hi moḷiṃ bandhitvā aṭaviyaṃ ṭhitacoro dhanaṃ vilumpati, evametāpi kilesavasaṃ netvā dhanaṃ vilumpanti. <b>madirāva diddhā</b>ti visamissakā surā viya. yathā sā vikāraṃ dasseti, evametāpi aññesu purisesu sārattā kiccākiccaṃ ajānantiyo aññasmiṃ kattabbe aññameva karontiyo vikāraṃ dassenti. <b>vācāsanthutiyo</b>ti yathā vāṇijo attano bhaṇḍassa vaṇṇameva bhaṇati, evametāpi attano aguṇaṃ paṭicchādetvā guṇameva pakāsenti. <b>viparivattāyo</b>ti yathā issamigassa siṅgaṃ parivattitvā ṭhitaṃ, evaṃ lahucittatāya viparivattāyova honti. <b>uragamivā</b>ti urago viya musāvāditāya dujivhā nāma. <b>sobbhamivā</b>ti yathā padarapaṭicchanno gūthakūpo, evaṃ vatthālaṅkārapaṭicchannā hutvā vicaranti. yathā ca kacavarehi paṭicchanno āvāṭo akkanto pādadukkhaṃ janeti, evametāpi vissāsena upaseviyamānā. <b>pātālamivā</b>ti yathā mahāsamudde pātālaṃ duppūraṃ, evametāpi methunena vijāyanena alaṅkārenāti tīhi duppūrā. tenevāha — “tiṇṇaṃ, bhikkhave, dhammānaṃ atitto mātugāmo”tiādi.</p>
	<p class="paratype03"><b>rakkhasī</b> <b>viyā</b>ti yathā rakkhasī nāma maṃsagiddhatāya dhanena na sakkā tosetuṃ, bahumpi dhanaṃ paṭikkhipitvā maṃsameva pattheti, evametāpi methunagiddhatāya bahunāpi dhanena na tussanti, dhanaṃ agaṇetvā methunameva patthenti. <b>yamovā</b>ti yathā yamo ekantaharo na kiñci pariharati, evametāpi jātisampannādīsu na kañci pariharanti, sabbaṃ kilesavasena sīlādivināsaṃ pāpetvā dutiyacittavāre nirayaṃ upanenti. <b>sikhīrivā</b>ti yathā sikhī sucimpi asucimpi sabbaṃ bhakkhayati, tathetāpi hīnuttame sabbe sevanti. nadīupamāyampi eseva nayo. <b>yenakā maṃcarā</b>ti bhummatthe karaṇavacanaṃ, yattha etāsaṃ kāmo hoti, tattheva dhāvanti. <b>nerū</b>ti himavati eko suvaṇṇapabbato, taṃ upagatā kākāpi suvaṇṇavaṇṇāva honti. yathā so, evaṃ etāpi nibbisesakarā attānaṃ upagataṃ ekasadisaṃ katvā passanti.</p>
	<p class="paratype03"><b>visarukkho</b>ti ambasadiso kiṃpakkarukkho. so niccameva phalati, vaṇṇādisampanno ca hoti, tena naṃ nirāsaṅkā paribhuñjitvā maranti, evameva tāpi rūpādivasena niccaphalitā ramaṇīyā viya khāyanti. seviyamānā pana pamādaṃ uppādetvā apāyesu pātenti. tena vuttaṃ — </p>
	<p class="paratype21">“āyatiṃ dosaṃ naññāya, yo kāme paṭisevati. </p>
	<p class="paratype22">vipākante hananti naṃ, kiṃpakkamiva bhakkhitan”ti. (jā. 1.1.85). </p>
	<p class="paratype25">yathā vā visarukkho niccaphalito sadā anatthāvaho hoti, evametāpi sīlādivināsanavasena. yathā visarukkhassa mūlampi tacopi pattampi pupphampi phalampi visamevāti niccaphalo, tatheva tāsaṃ rūpampi ... pe ... phoṭṭhabbampi visamevāti visarukkho viya niccaphalitāyoti.</p>
	<p class="paratype03"><b>“panuttaretthā”</b>ti gāthābandhena tamatthaṃ pākaṭaṃ kātuṃ evamāha. tattha <b>ratanantakaritthiyo</b>ti sāmikehi dukkhasambhatānaṃ ratanānaṃ antarāyakarā itthiyo etāni paresaṃ datvā anācāraṃ caranti.</p>
	<p class="paratype03">ito paraṃ nānappakārena attano dhammakathāvilāsaṃ dassento āha — </p>
	<p class="paratype02">“cattārimāni, samma puṇṇamukha, yāni vatthūni kicce jāte anatthacarāni bhavanti, tāni parakule na vāsetabbāni, goṇaṃ dhenuṃ yānaṃ bhariyā. cattāri etāni paṇḍito dhanāni gharā na vippavāsaye. bhavati ca panuttarettha vākyaṃ — </p>
	<p class="paratype40">296<b>.</b> </p>
	<p class="paratype21">‘goṇaṃ dhenuñca yānañca, bhariyaṃ ñātikule na vāsaye. </p>
	<p class="paratype21">bhañjanti rathaṃ ayānakā, ativāhena hananti puṅgavaṃ. </p>
	<p class="paratype22">dohena hananti vacchakaṃ, bhariyā ñātikule padussatī’”ti.</p>
	<p class="paratype03">“cha imāni, samma puṇṇamukha, yāni vatthūni kicce jāte anatthacarāni bhavanti — </p>
	<p class="paratype40">297<b>.</b> </p>
	<p class="paratype21">‘aguṇaṃ dhanu ñātikule ca bhariyā, pāraṃ nāvā akkhabhaggañca yānaṃ. </p>
	<p class="paratype22">dūre mitto pāpasahāyako ca, kicce jāte anatthacarāni bhavantī’”ti. </p>
	<p class="paratype02">“aṭṭhahi khalu, samma puṇṇamukha ṭhānehi itthī sāmikaṃ avajānāti — daliddatā, āturatā, jiṇṇatā, surāsoṇḍatā, muddhatā, pamattatā, sabbakiccesu anuvattanatā, sabbadhanānuppadānena. imehi khalu, samma puṇṇamukha, aṭṭhahi ṭhānehi itthī sāmikaṃ avajānāti. bhavati ca panuttarettha vākyaṃ — </p>
	<p class="paratype40">298<b>.</b> </p>
	<p class="paratype21">“‘daliddaṃ āturañcāpi, jiṇṇakaṃ surasoṇḍakaṃ. </p>
	<p class="paratype27">pamattaṃ muddhapattañca, sabbakiccesu hāpanaṃ. </p>
	<p class="paratype22">sabbakāmappadānena, avajānāti sāmikan’”ti.</p>
	<p class="paratype03">“navahi khalu, samma puṇṇamukha ṭhānehi itthī padosamāharati — ārāmagamanasīlā ca hoti, uyyānagamanasīlā ca hoti, nadītitthagamanasīlā ca hoti, ñātikulagamanasīlā ca hoti, parakulagamanasīlā ca hoti, ādāsadussamaṇḍanānuyogamanuyuttasīlā ca hoti, majjapāyinī ca hoti, nillokanasīlā ca hoti, sadvāraṭṭhāyinī ca hoti. imehi khalu, samma puṇṇamukha, navahi ṭhānehi itthī padosamāharati. bhavati ca panuttarettha vākyaṃ — </p>
	<p class="paratype40">299<b>.</b> </p>
	<p class="paratype21">‘ārāmasīlā ca uyyānaṃ, nadī ñāti parakulaṃ. </p>
	<p class="paratype22">ādāsadussamaṇḍanamanuyuttā, yā citthī majjapāyinī. </p>
	<p class="paratype40">300<b>.</b> </p>
	<p class="paratype21">“‘yā ca nillokanasīlā, yā ca sadvāraṭhāyinī. </p>
	<p class="paratype22">navahetehi ṭhānehi, padosamāharanti itthiyo’”ti. </p>
	<p class="paratype02">“cattālīsāya khalu, samma puṇṇamukha, ṭhānehi itthī purisaṃ accācarati — vijambhati, vinamati, vilasati, vilajjati, nakhena nakhaṃ ghaṭṭeti, pādena pādaṃ akkamati, kaṭṭhena pathaviṃ vilikhati, dārakaṃ ullaṅghati ullaṅghāpeti, kīḷati kīḷāpeti, cumbati cumbāpeti, bhuñjati bhuñjāpeti, dadāti, yācati, katamanukaroti, uccaṃ bhāsati, nīcaṃ bhāsati, aviccaṃ bhāsati, viviccaṃ bhāsati, naccena gītena vāditena rodanena vilasitena vibhūsitena jagghati, pekkhati, kaṭiṃ cāleti, guyhabhaṇḍakaṃ sañcāleti, ūruṃ vivarati, ūruṃ pidahati, thanaṃ dasseti, kacchaṃ dasseti, nābhiṃ dasseti, akkhiṃ nikhanati, bhamukaṃ ukkhipati, oṭṭhaṃ upalikhati, jivhaṃ nillāleti, dussaṃ muñcati, dussaṃ paṭibandhati, sirasaṃ muñcati, sirasaṃ bandhati. imehi khalu, samma puṇṇamukha, cattālīsāya ṭhānehi itthī purisaṃ accācarati. </p>
	<p class="paratype02">“pañcavīsāya khalu, samma puṇṇamukha, ṭhānehi itthī paduṭṭhā veditabbā bhavati — sāmikassa pavāsaṃ vaṇṇeti, pavuṭṭhaṃ na sarati, āgataṃ nābhinandati, avaṇṇaṃ tassa bhaṇati, vaṇṇaṃ tassa na bhaṇati, anatthaṃ tassa carati, atthaṃ tassa na carati, akiccaṃ tassa karoti, kiccaṃ tassa na karoti, paridahitvā sayati, parammukhī nipajjati, parivattakajātā kho pana hoti kuṅkumiyajātā, dīghaṃ assasati, dukkhaṃ vedayati, uccārapassāvaṃ abhiṇhaṃ gacchati, vilomamācarati, parapurisasaddaṃ sutvā kaṇṇasotaṃ vivaramodahati, nihatabhogā kho pana hoti, paṭivissakehi santhavaṃ karoti, nikkhantapādā kho pana hoti visikhānucārinī, aticārinī kho pana hoti niccaṃ sāmike agāravā paduṭṭhamanasaṅkappā, abhiṇhaṃ dvāre tiṭṭhati, kacchāni aṅgāni thanāni dasseti, disodisaṃ gantvā pekkhati. imehi khalu samma puṇṇamukha, pañcavīsāya ṭhānehi itthī paduṭṭhā veditabbā bhavati. bhavati ca panuttarettha vākyaṃ — </p>
	<p class="paratype40">301<b>.</b> </p>
	<p class="paratype21">‘pavāsaṃ tassa vaṇṇeti, gataṃ tassa na socati. </p>
	<p class="paratype27">disvāna patimāgataṃ nābhinandati, bhattāravaṇṇaṃ na kadāci bhāsati. </p>
	<p class="paratype22">ete paduṭṭhāya bhavanti lakkhaṇā. </p>
	<p class="paratype40">302<b>.</b> </p>
	<p class="paratype21">‘anatthaṃ tassa carati asaññatā, atthañca hāpeti akiccakārinī. </p>
	<p class="paratype22">paridahitvā sayati parammukhī, ete paduṭṭhāya bhavanti lakkhaṇā. </p>
	<p class="paratype40">303<b>.</b> </p>
	<p class="paratype21">‘parivattajātā ca bhavati kuṅkumī, dīghañca assasati dukkhavedinī.</p>
	<p class="paratype03">uccārapassāvamabhiṇhaṃ gacchati, ete paduṭṭhāya bhavanti lakkhaṇā. </p>
	<p class="paratype40">304<b>.</b> </p>
	<p class="paratype21">‘vilomamācarati akiccakārinī, saddaṃ nisāmeti parassa bhāsato. </p>
	<p class="paratype22">nihatabhogā ca karoti santhavaṃ, ete paduṭṭhāya bhavanti lakkhaṇā. </p>
	<p class="paratype40">305<b>.</b> </p>
	<p class="paratype21">‘kicchena laddhaṃ kasirābhataṃ dhanaṃ, vittaṃ vināseti dukkhena sambhataṃ. </p>
	<p class="paratype22">paṭivissakehi ca karoti santhavaṃ, ete paduṭṭhāya bhavanti lakkhaṇā. </p>
	<p class="paratype40">306<b>.</b> </p>
	<p class="paratype21">‘nikkhantapādā visikhānucārinī, niccañca sāmimhi paduṭṭhamānasā. </p>
	<p class="paratype22">aticārinī hoti apetagāravā, ete paduṭṭhāya bhavanti lakkhaṇā. </p>
	<p class="paratype40">307<b>.</b> </p>
	<p class="paratype21">‘abhikkhaṇaṃ tiṭṭhati dvāramūle, thanāni kacchāni ca dassayantī. </p>
	<p class="paratype22">disodisaṃ pekkhati bhantacittā, ete paduṭṭhāya bhavanti lakkhaṇā. </p>
	<p class="paratype40">308<b>.</b> </p>
	<p class="paratype21">‘sabbā nadī vaṅkagatī, sabbe kaṭṭhamayā vanā. </p>
	<p class="paratype22">sabbitthiyo kare pāpaṃ, labhamāne nivātake. </p>
	<p class="paratype40">309<b>.</b> </p>
	<p class="paratype21">‘sace labhetha khaṇaṃ vā raho vā, nivātakaṃ vāpi labhetha tādisaṃ. </p>
	<p class="paratype22">sabbāva itthī kayiruṃ nu pāpaṃ, aññaṃ alattha pīṭhasappināpi saddhiṃ. </p>
	<p class="paratype40">310<b>.</b> </p>
	<p class="paratype21">‘narānamārāmakarāsu nārisu, anekacittāsu aniggahāsu ca. </p>
	<p class="paratype22">sabbattha nāpītikarāpi ce siyā, na vissase titthasamā hi nāriyo’”ti.</p>
	<p class="paratype03">tattha <b>goṇaṃ dhenu</b>nti liṅgavipallāsena vuttaṃ. <b>ñātikule padussatī</b>ti tattha sā nibbhayā hutvā taruṇakālato paṭṭhāya vissāsakehi dāsādīhipi saddhiṃ anācāraṃ carati, ñātakā ñatvāpi niggahaṃ na karonti, attano akittiṃ pariharamānā ajānantā viya honti. <b>anatthacarānī</b>ti acaritabbāni atthāni, akiccakārānīti attho. <b>aguṇa</b>nti jiyārahitaṃ. <b>pāpasahāyako</b>ti dummitto.</p>
	<p class="paratype03"><b>daliddatā</b>ti daliddatāya. sesapadesupi eseva nayo. tattha daliddo alaṅkārādīnaṃ abhāvato kilesena saṅgaṇhituṃ na sakkotīti taṃ avajānāti. gilāno vatthukāmakilesakāmehi saṅgaṇhituṃ na sakkoti. jarājiṇṇo kāyikavācasikakhiḍḍāratisamattho na hoti. surāsoṇḍo tassā hatthapiḷandhanādīnipi surāgharaññeva paveseti. muddho andhabālo ratikusalo na hoti. pamatto dāsisoṇḍo hutvā gharadāsīhi saddhiṃ saṃvasati, bhariyaṃ pana akkosati paribhāsati, tena naṃ avajānāti. sabbakiccesu anuvattantaṃ “ayaṃ nittejo, mameva anuvattatī”ti taṃ akkosati paribhāsati. yo pana sabbaṃ dhanaṃ anuppadeti kuṭumbaṃ paṭicchāpeti, tassa bhariyā sabbaṃ dhanasāraṃ hatthe katvā taṃ dāsaṃ viya avajānāti, icchamānā “ko tayā attho”ti gharatopi naṃ nikkaḍḍhati. <b>muddhapatta</b>nti muddhabhāvappattaṃ.</p>
	<p class="paratype03"><b>padosamāharatī</b>ti sāmike padosaṃ āharati dussati, pāpakammaṃ karotīti attho. <b>ārāmagamanasīlā</b>ti sāmikaṃ āpucchā vā anāpucchā vā abhiṇhaṃ pupphārāmādīsu aññataraṃ gantvā tattha anācāraṃ caritvā “ajja mayā ārāme rukkhadevatāya balikammaṃ katan”tiādīni vatvā bālasāmikaṃ saññāpeti. paṇḍito pana “addhā esā tattha anācāraṃ caratī”ti puna tassā gantuṃ na deti. evaṃ sabbapadesupi attho veditabbo. <b>parakula</b>nti sandiṭṭhasambhattādīnaṃ gehaṃ. taṃ sā “asukakule me vaḍḍhi payojitā atthi, tāvakālikaṃ dinnakaṃ atthi, taṃ sādhemī”tiādīni vatvā gacchati. <b>nillokanasīlā</b>ti vātapānantarādīhi olokanasīlā. <b>sadvāraṭṭhāyinī</b>ti attano aṅgapaccaṅgāni dassentī sadvāre tiṭṭhati.</p>
	<p class="paratype03"><b>accācaratī</b>ti atikkamma carati, sāmikassa santike ṭhitāva aññassa nimittaṃ dassetīti attho. <b>vijambhatī</b>ti “ahaṃ taṃ disvā vijambhissāmi, tāya saññāya okāsassa atthibhāvaṃ vā natthibhāvaṃ vā jāneyyāsī”ti paṭhamameva katasaṅketā vā hutvā akatasaṅketā vāpi “evaṃ esa mayi bajjhissatī”ti sāmikassa passe ṭhitāva vijambhati vijambhanaṃ dasseti. <b>vinamatī</b>ti kiñcideva bhūmiyaṃ pātetvā taṃ ukkhipantī viya onamitvā piṭṭhiṃ dasseti. <b>vilasatī</b>ti gamanādīhi vā iriyāpathehi alaṅkārena vā vilāsaṃ dasseti. <b>vilajjatī</b>ti lajjantī viya vatthena sarīraṃ chādeti, kavāṭaṃ vā bhittiṃ vā allīyati. <b>nakhenā</b>ti pādanakhena pādanakhaṃ, hatthanakhena hatthanakhaṃ ghaṭṭeti. <b>kaṭṭhenā</b>ti daṇḍakena. <b>dāraka</b>nti attano vā puttaṃ aññassa vā puttaṃ gahetvā ukkhipati vā ukkhipāpeti vā. <b>kīḷatī</b>ti sayaṃ vā kīḷati, dārakaṃ vā kīḷāpeti. <b>cumbanā</b>dīsupi eseva nayo. <b>dadātī</b>ti tassa kiñcideva phalaṃ vā pupphaṃ vā deti. <b>yācatī</b>ti tameva paṭiyācati. <b>anukarotī</b>ti dārakena kataṃ kataṃ anukaroti. <b>ucca</b>nti mahāsaddavasena vā thomanavasena vā uccaṃ. <b>nīca</b>nti mandasaddavasena vā amanāpavacanena vā paribhavavacanena vā nīcaṃ. <b>avicca</b>nti bahujanamajjhe appaṭicchannaṃ. <b>vivicca</b>nti raho paṭicchannaṃ. <b>naccenā</b>ti etehi naccādīhi nimittaṃ karoti. tattha roditena nimittakaraṇena rattiṃ deve vassante vātapānena hatthiṃ āropetvā seṭṭhiputtena nītāya purohitabrāhmaṇiyā vatthu kathetabbaṃ. <b>jagghatī</b>ti mahāhasitaṃ hasati, evampi nimittaṃ karoti . <b>kaccha</b>nti upakacchakaṃ. <b>upalikhatī</b>ti dantehi upalikhati. <b>sirasa</b>nti kesavaṭṭiṃ. evaṃ kesānaṃ mocanabandhanehipi parapurisānaṃ nimittaṃ karoti, niyāmetvā vā aniyāmetvā vā kocideva sārajjissatītipi karotiyeva.</p>
	<p class="paratype03"><b>paduṭṭhā veditabbā bhavatī</b>ti ayaṃ mayi paduṭṭhā kuddhā, kujjhitvā ca pana micchācāraṃ caratīti paṇḍitena veditabbā bhavati. <b>pavāsa</b>nti “asukagāme payuttaṃ dhanaṃ nassati, gaccha taṃ sādhehi, vohāraṃ karohī”tiādīni vatvā tasmiṃ gate anācāraṃ caritukāmā pavāsaṃ vaṇṇeti. <b>anattha</b>nti avaḍḍhiṃ. <b>akicca</b>nti akattabbayuttakaṃ. <b>paridahitvā</b>ti gāḷhaṃ nivāsetvā. <b>parivattakajātā</b>ti ito cito ca parivattamānā. <b>kuṅkumiyajātā</b>ti kolāhalajātā pādamūle nipannā paricārikā uṭṭhāpeti, dīpaṃ jālāpeti, nānappakāraṃ kolāhalaṃ karoti, tassa kilesaratiṃ nāseti. <b>dukkhaṃ vedayatī</b>ti sīsaṃ me rujjatītiādīni vadati. <b>vilomamācaratī</b>ti āhāraṃ sītalaṃ icchantassa uṇhaṃ detītiādīnaṃ vasena paccanīkavutti hoti. <b>nihatabhogā</b>ti sāmikena dukkhasambhatānaṃ bhogānaṃ surālolatādīhi vināsikā. <b>santhava</b>nti kilesavasena santhavaṃ karoti. <b>nikkhantapādā</b>ti jārassa upadhāraṇatthāya nikkhantapādā. <b>sāmike</b>ti patimhi agāravena ca paduṭṭhamānasāya ca aticārinī hoti.</p>
	<p class="paratype03"><b>sabbitthiyo</b>ti ṭhapetvā vipassanāya tanukatakilesā sesā sabbā itthiyo pāpaṃ kareyyuṃ. <b>labhamāne</b>ti labbhamāne, saṃvijjamāneti attho. <b>nivātake</b>ti rahomantanake paribhedake. <b>khaṇaṃ vā raho</b> <b>vā</b>ti pāpakaraṇatthāya okāsaṃ vā paṭicchannaṭṭhānaṃ vā. <b>kayiruṃ nū</b>ti ettha <b>nū</b>-ti nipātamattaṃ. <b>alatthā</b>ti aladdhā. ayameva vā pāṭho, aññaṃ sampannapurisaṃ alabhitvā pīṭhasappināpi tato paṭikkūlatarenāpi pāpaṃ kareyyuṃ. <b>ārāmakarāsū</b>ti abhiratikārikāsu. <b>aniggahāsū</b>ti niggahena vinetuṃ asakkuṇeyyāsu. <b>titthasamā</b>ti yathā titthaṃ uttamādhamesu na kañci nhāyantaṃ vāreti, tathā etāpi raho vā khaṇe vā nivātake vā sati na kañci paṭikkhipanti.</p>
	<p class="paratype03">tathā hi atīte bārāṇasiyaṃ kaṇḍarī nāma rājā ahosi uttamarūpadharo. tassa devasikaṃ amaccā gandhakaraṇḍakasahassaṃ āharanti. tenassa nivesane paribhaṇḍaṃ katvā gandhakaraṇḍake phāletvā gandhadārūni katvā āhāraṃ pacanti. bhariyāpissa abhirūpā ahosi nāmena kinnarā nāma. purohitopissa samavayo pañcālacaṇḍo nāma buddhisampanno ahosi. rañño pana pāsādaṃ nissāya antopākāre jamburukkho nibbatti, tassa sākhā pākāramatthake olambati. tassa chāyāya jeguccho dussaṇṭhāno pīṭhasappī vasati. athekadivasaṃ kinnarā devī vātapānena olokentī taṃ ditvā paṭibaddhacittā hutvā rattiṃ rājānaṃ ratiyā saṅgaṇhitvā tasmiṃ niddaṃ okkante saṇikaṃ uṭṭhāyāsanā nānaggarasabhojanaṃ suvaṇṇasarake pakkhipitvā ucchaṅge katvā sāṭakarajjuyā vātapānena otaritvā jambuṃ āruyha sākhāya oruyha pīṭhasappiṃ bhojetvā pāpaṃ katvā āgatamaggeneva pāsādaṃ āruyha gandhehi sarīraṃ ubbaṭṭetvā raññā saddhiṃ nipajji. etenupāyena nibaddhaṃ tena saddhiṃ pāpaṃ karoti. rājā pana na jānāti.</p>
	<p class="paratype03">so ekadivasaṃ nagaraṃ padakkhiṇaṃ katvā nivesanaṃ pavesanto jambuchāyāya sayitaṃ paramakāruññappattaṃ pīṭhasappiṃ disvā purohitaṃ āha — “passetaṃ manussapetan”ti. “āma, passāmi devā”ti. “api nu kho, samma, evarūpaṃ paṭikkūlaṃ kāci itthī chandarāgavasena upagaccheyyā”ti. taṃ kathaṃ sutvā pīṭhasappī mānaṃ janetvā “ayaṃ rājā kiṃ katheti, attano deviyā mama santikaṃ āgamanaṃ na jānāti maññe”ti jamburukkhassa añjaliṃ paggahetvā “suṇa sāmi, jamburukkhe nibbattadevate, ṭhapetvā taṃ añño etaṃ kāraṇaṃ na jānātī”ti āha. purohito tassa kiriyaṃ disvā cintesi — “addhā rañño aggamahesī jamburukkhena gantvā iminā saddhiṃ pāpaṃ karotī”ti. so rājānaṃ pucchi — “mahārāja, deviyā te rattibhāge sarīrasamphasso kīdiso hotī”ti? “samma, aññaṃ na passāmi, majjhimayāme panassā sarīraṃ sītalaṃ hotī”ti. “tena hi, deva, tiṭṭhatu aññā itthī, aggamahesī te kinnarādevī iminā saddhiṃ pāpaṃ karotī”ti. “samma, kiṃ vadesi, evarūpā paramavilāsasampannā kiṃ iminā paramajegucchena saddhiṃ abhiramissatī”ti? “tena hi naṃ, deva, pariggaṇhāhī”ti.</p>
	<p class="paratype03">so “sādhū”ti rattiṃ bhuttasāyamāso tāya saddhiṃ nippajjitvā “pariggaṇhissāmi nan”ti pakatiyā niddupagamanavelāya niddupagato viya ahosi. sāpi uṭṭhāya tatheva akāsi. rājā tassā anupadaññeva gantvā jambuchāyaṃ nissāya aṭṭhāsi. pīṭhasappī deviyā kujjhitvā “tvaṃ ajja aticirāyitvā āgatā”ti hatthena kaṇṇasaṅkhalikaṃ pahari. atha naṃ “mā maṃ kujjhi, sāmi, rañño niddupagamanaṃ olokesin”ti vatvā tassa gehe pādaparicārikā viya ahosi. tena panassā pahārena sīhamukhakuṇḍalaṃ kaṇṇato gaḷitvā rañño pādamūle pati. rājā “vaṭṭissati ettakan”ti taṃ gahetvā gato. sāpi tena saddhiṃ aticaritvā purimaniyāmeneva gantvā raññā saddhiṃ nipajjituṃ ārabhi. rājā paṭikkhipitvā punadivase “kinnarādevī mayā dinnaṃ sabbālaṅkāraṃ alaṅkaritvā etū”ti āṇāpesi. sā “sīhamukhakuṇḍalaṃ me suvaṇṇakārassa santike”ti vatvā nāgami, puna pesite ca pana ekakuṇḍalāva āgamāsi . rājā pucchi — “kahaṃ te kuṇḍalan”ti? “suvaṇṇakārassa santike”ti . suvaṇṇakāraṃ pakkosāpetvā “kiṃkāraṇā imissā kuṇḍalaṃ na desī”ti āha. “nāhaṃ gaṇhāmi devā”ti. rājā tassā kujjhitvā “pāpe caṇḍāli mādisena te suvaṇṇakārena bhavitabban”ti vatvā taṃ kuṇḍalaṃ tassā puratho khipitvā purohitaṃ āha — “samma, saccaṃ tayā vuttaṃ, gaccha sīsamassā chedāpehī”ti. so taṃ rājageheyeva ekasmiṃ padese ṭhapetvā rājānaṃ upasaṅkamitvā — “deva, mā kinnarādeviyā kujjhittha, sabbā itthiyo evarūpāyeva. sacepi itthīnaṃ dussīlabhāvaṃ ñātukāmosi, dassessāmi te etāsaṃ pāpakañceva bahumāyābhāvañca, ehi aññātakavesena janapadaṃ carāmā”ti āha.</p>
	<p class="paratype03">rājā “sādhū”ti mātaraṃ rajjaṃ paṭicchāpetvā tena saddhiṃ cārikaṃ pakkāmi. tesaṃ yojanaṃ maggaṃ gantvā mahāmagge nisinnānaṃyeva eko kuṭumbiko puttassatthāya maṅgalaṃ katvā ekaṃ kumārikaṃ paṭicchannayāne nisīdāpetvā mahantena parivārena gacchati. taṃ disvā purohito rājānaṃ āha — “sace icchasi, imaṃ kumārikaṃ tayā saddhiṃ pāpaṃ kāretuṃ sakkā devā”ti. “kiṃ kathesi, mahāparivārā esā, na sakkā sammā”ti? purohito “tena hi passa, devā”ti purato gantvā maggato avidūre sāṇiyā parikkhipitvā rājānaṃ antosāṇiyaṃ katvā sayaṃ maggapasse rodanto nisīdi. atha naṃ so kuṭumbiko disvā “tāta, kasmā rodasī”ti pucchi. “bhariyā me garubhārā, taṃ kulagharaṃ netuṃ maggapaṭipannosmi, tassā antarāmaggeyeva gabbho cali, esā antosāṇiyaṃ kilamati, kācissā itthī santike natthi, mayāpi tattha gantuṃ na sakkā, na jānāmi ‘kiṃ bhavissatī’ti, ekaṃ itthiṃ laddhuṃ vaṭṭatī”ti? “mā rodi, bahū me itthiyo, ekā gamissatī”ti. “tena hi ayameva kumārikā gacchatu, etissāpi maṅgalaṃ bhavissatī”ti. so cintesi — “saccaṃ vadati, suṇisāyapi me maṅgalameva, iminā hi nimittena sā puttadhītāhi vaḍḍhissatī”ti tameva pesesi. sā tattha pavisitvā rājānaṃ disvāva paṭibaddhacittā hutvā pāpamakāsi. rājāpissā aṅgulimuddikaṃ adāsi. atha naṃ katakiccaṃ nikkhamitvā āgataṃ pucchiṃsu — “kiṃ vijātā”ti? “suvaṇṇavaṇṇaṃ puttan”ti. kuṭumbiko taṃ ādāya pāyāsi . purohitopi rañño santikaṃ gantvā “diṭṭhā te, deva, kumārikāpi evaṃ pāpā, kimaṅgaṃ pana aññā, api pana te kiñci dinnan”ti pucchi. “āma, aṅgulimuddikā dinnā”ti. “nāssā taṃ dassāmī”ti vegena gantvā yānakaṃ gaṇhitvā “kimetan”ti vutte “ayaṃ me brāhmaṇiyā ussīsake ṭhapitaṃ muddikaṃ gahetvā āgatā, dehi, amma, muddikan”ti āha. sā taṃ dadamānā brāhmaṇaṃ hatthe nakhena vijjhitvā “gaṇha corā”ti adāsi.</p>
	<p class="paratype03">evaṃ brāhmaṇo nānāvidhehi upāyehi aññāpi bahū aticāriniyo rañño dassetvā “idha tāva ettakaṃ hotu, aññattha gamissāma, devā”ti āha. rājā “sakalajambudīpe caritepi sabbā itthiyo evarūpāva bhavissanti, kiṃ no etāhi, nivattāmā”ti bārāṇasimeva paccāgantvā — “mahārāja, itthiyo nāma evaṃ pāpadhammā, pakati esā etāsaṃ, khamatha, deva, kinnarādeviyā”ti purohitena yācito khamitvā rājanivesanato naṃ nikkaḍḍhāpesi, ṭhānato pana taṃ apanetvā aññaṃ aggamahesiṃ akāsi. tañca pīṭhasappiṃ nikkaḍḍhāpetvā jambusākhaṃ chedāpesi. tadā kuṇālo pañcālacaṇḍo ahosi. iti attanā diṭṭhakāraṇameva āharitvā dassento gāthamāha — </p>
	<p class="paratype40">311<b>.</b> </p>
	<p class="paratype21">“yaṃ ve disvā kaṇḍarīkinnarānaṃ, sabbitthiyo na ramanti agāre. </p>
	<p class="paratype22">taṃ tādisaṃ maccaṃ cajitvā bhariyā, aññaṃ disvā purisaṃ pīṭhasappin”ti.</p>
	<p class="paratype03">tassattho — yaṃ ve kaṇḍarissa rañño kinnarāya deviyā cāti imesaṃ kaṇḍarikinnarānaṃ virāgakāraṇaṃ ahosi, taṃ disvā jānitabbaṃ — sabbitthiyo attano sāmikānaṃ na ramanti agāre . tathā hi aññaṃ pīṭhasappiṃ purisaṃ disvā taṃ rājānaṃ tādisaṃ ratikusalaṃ maccaṃ cajitvā bhariyā tena manussapetena saddhiṃ pāpamakāsīti.</p>
	<p class="paratype03">aparopi atīte bārāṇasiyaṃ bako nāma rājā dhammena rajjaṃ kāresi. tadā bārāṇasiyā pācīnadvāravāsino ekassa daliddassa pañcapāpī nāma dhītā ahosi. sā kira pubbepi ekā daliddadhītā mattikaṃ madditvā gehe bhittiṃ vilimpati. atheko paccekabuddho attano pabbhāraparibhaṇḍakaraṇatthaṃ “kahaṃ mattikaṃ labhissāmī”ti cintetvā “bārāṇasiyaṃ laddhuṃ sakkā”ti cīvaraṃ pārupitvā pattahattho nagaraṃ pavisitvā tassā avidūre aṭṭhāsi. sā kujjhitvā ullokentī paduṭṭhena manasā “mattikampi bhikkhatī”ti avoca. paccekabuddho niccalova ahosi. atha sā paccekabuddhaṃ niccalitaṃ disvā puna cittaṃ pasādetvā, “samaṇa, mattikampi na labhasī”ti vatvā mahantaṃ mattikāpiṇḍaṃ āharitvā patte ṭhapesi. so tāya mattikāya pabbhāre paribhaṇḍamakāsi. sā nacirasseva tato cavitvā tasmiṃyeva nagare bahidvāragāme duggatitthiyā kucchimhi paṭisandhiṃ gaṇhi. sā dasamāsaccayena mātu kucchito nikkhami. tassā mattikāpiṇḍaphalena sarīraṃ phassasampannaṃ ahosi, kujjhitvā ullokitattā pana hatthapādamukhākkhināsāni pāpāni virūpāni ahesuṃ. tena taṃ “pañcapāpī”tveva sañjāniṃsu.</p>
	<p class="paratype03">athekadivasaṃ bārāṇasirājā rattiṃ aññātakavesena nagaraṃ pariggaṇhanto taṃ padesaṃ gato. sāpi gāmadārikāhi saddhiṃ kīḷantī ajānitvāva rājānaṃ hatthe gaṇhi. so tassā hatthasamphassena sakabhāvena saṇṭhātuṃ nāsakkhi, dibbasamphassena phuṭṭho viya ahosi. so phassarāgaratto tathāvirūpampi taṃ hatthe gahetvā “kassa dhītāsī”ti pucchitvā “dvāravāsino”ti vutte assāmikabhāvaṃ pucchitvā “ahaṃ te sāmiko bhavissāmi, gaccha mātāpitaro anujānāpehī”ti āha. sā mātāpitaro upagantvā “eko, amma, puriso maṃ icchatī”ti vatvā “sopi duggato bhavissati, sace tādisampi icchati, sādhū”ti vutte gantvā mātāpitūhi anuññātabhāvaṃ ārocesi. so tasmiṃyeva gehe tāya saddhiṃ vasitvā pātova rājanivesanaṃ pāvisi. tato paṭṭhāyeva aññātakavesena nibaddhaṃ tattha gacchati, aññaṃ itthiṃ oloketumpi na icchati.</p>
	<p class="paratype03">athekadivasaṃ tassā pitu lohitapakkhandikā uppajji. asambhinnakhīrasappimadhusakkharayuttapāyāsova etassa bhesajjaṃ, taṃ te daliddatāya uppādetuṃ na sakkonti . tato pañcapāpimātā dhītaraṃ āha — “kiṃ, amma, tava sāmiko pāyāsaṃ uppādetuṃ sakkhissatī”ti? “amma, mama sāmikena amhehipi duggatatarena bhavitabbaṃ, evaṃ santepi pucchissāmi naṃ, mā cintayī”ti vatvā tassāgamanavelāyaṃ dummanā hutvā nisīdi. atha naṃ rājā āgantvā “kiṃ dummanāsī”ti pucchi. sā tamatthaṃ ārocesi. taṃ sutvā rājā “bhadde idaṃ atirasabhesajjaṃ, kuto labhissāmī”ti vatvā cintesi — “na sakkā mayā niccakālaṃ evaṃ carituṃ, antarāmagge parissayopi daṭṭhabbo, sace kho pana etaṃ antepuraṃ nessāmi, etissā phassasampadaṃ ajānantā ‘amhākaṃ rājā yakkhiniṃ gahetvā āgato’ti keḷiṃ karissanti, sakalanagaravāsino etissā samphassaṃ jānāpetvā garahaṃ mocessāmī”ti. atha naṃ rājā — “bhadde, mā cintayi, āharissāmi te pitu pāyāsan”ti vatvā tāya saddhiṃ abhiramitvā rājanivesanaṃ gantvā punadivase tādisaṃ pāyāsaṃ pacāpetvā paṇṇāni āharāpetvā dve puṭe katvā ekasmiṃ pāyāsaṃ pakkhipitvā ekasmiṃ cūḷāmaṇiṃ ṭhapetvā bandhitvā rattibhāge gantvā, “bhadde, mayaṃ daliddā, kicchena sampāditaṃ, tava pitaraṃ ‘ajja imamhā puṭā pāyāsaṃ bhuñja, sve imamhā’ti vadeyyāsī”ti āha. sā tathā akāsi. athassā pitā ojasampannattā pāyāsassa thokameva bhuñjitvā suhito jāto. sesaṃ mātu datvā sayampi bhuñji. tayopi suhitā ahesuṃ. cūḷāmaṇipuṭaṃ pana punadivasatthāya ṭhapesuṃ.</p>
	<p class="paratype03">rājā nivesanaṃ gantvā mukhaṃ dhovitvāva “cūḷāmaṇiṃ me āharathā”ti vatvā “na passāma, devā”ti vutte “sakalanagaraṃ vicinathā”ti āha. te vicinitvāpi na passiṃsu. tena hi bahinagare daliddagehesu bhattapaṇṇapuṭe upādāya vicinathāti. vicinantā tasmiṃ ghaṭe cūḷāmaṇiṃ disvā tassā mātāpitaro “corā”ti bandhitvā nayiṃsu. athassā pitā, “sāmi, na mayaṃ corā, aññenāyaṃ maṇi ābhato”ti vatvā “kenā”ti vutte “jāmātarā me”ti ācikkhitvā “kahaṃ so”ti pucchito “dhītā me jānātī”ti āha. tato dhītāya saddhiṃ kathesi — “amma, sāmikaṃ te jānāsī”ti? “na jānāmī”ti. “evaṃ sante amhākaṃ jīvitaṃ natthī”ti. “tāta, so andhakāre āgantvā andhakāre eva yāti, tenassa rūpaṃ na jānāmi, hatthasamphassena pana naṃ jānituṃ sakkomī”ti. so rājapurisānaṃ ārocesi. tepi rañño ārocesuṃ. rājā ajānanto viya hutvā “tena hi taṃ itthiṃ rājaṅgaṇe antosāṇiyaṃ ṭhapetvā sāṇiyā hatthappamāṇaṃ chiddaṃ katvā nagaravāsino sannipātetvā hatthasamphassena coraṃ gaṇhathā”ti āha. rājapurisā tathā kātuṃ tassā santikaṃ gantvā rūpaṃ disvāva vippaṭisārino hutvā — “dhī, dhī pisācī”ti jigucchitvā phusituṃ na ussahiṃsu, ānetvā pana naṃ rājaṅgaṇe antosāṇiyaṃ ṭhapetvā sakalanagaravāsino sannipātesuṃ. sā āgatāgatassa chiddena pasāritahatthaṃ gahetvāva “no eso”ti vadati. purisā tassā dibbaphassasadise phasse bajjhitvā apagantuṃ na sakkhiṃsu, “sacāyaṃ daṇḍārahā, daṇḍaṃ datvāpi dāsakammakārabhāvaṃ upagantvāpi etaṃ ghare karissāmā”ti cintayiṃsu. atha ne rājapurisā daṇḍehi koṭṭetvā palāpesuṃ. uparājānaṃ ādiṃ katvā sabbe ummattakā viya ahesuṃ.</p>
	<p class="paratype03">atha rājā — “kacci ahaṃ bhaveyyan”ti hatthaṃ pasāresi. taṃ hatthe gahetvāva “coro me gahito”ti mahāsaddaṃ kari. rājā tepi pucchi — “tumhe etāya hatthe gahitā kiṃ cintayitthā”ti. te yathābhūtaṃ ārocesuṃ. atha ne rājā āha — “ahaṃ etaṃ attano gehaṃ ānetuṃ evaṃ kāresiṃ ‘etissā phassaṃ ajānantā maṃ paribhaveyyun’ti cintetvā, tasmā mayā sabbe tumhe jānāpitā, vadatha, bho dāni, sā kassa gehe bhavituṃ yuttā”ti? “tumhākaṃ, devā”ti. atha naṃ abhisiñcitvā aggamahesiṃ akāsi. mātāpitūnampissā issariyaṃ dāpesi. tato paṭṭhāya ca pana tāya sammatto neva vinicchayaṃ paṭṭhapesi, na aññaṃ itthiṃ olokesi. tā tassā antaraṃ pariyesiṃsu. sā ekadivasaṃ dvinnaṃ rājūnaṃ aggamahesibhāvassa supine nimittaṃ disvā rañño ārocesi. rājā supinapāṭhake pakkosāpetvā “evarūpe supine diṭṭhe kiṃ hotī”ti pucchi. te itarāsaṃ itthīnaṃ santikā lañjaṃ gahetvā — “mahārāja, deviyā sabbasetassa hatthino khandhe nisinnabhāvo tumhākaṃ maraṇassa pubbanimittaṃ, hatthikhandhagatāya pana candaparāmasanaṃ tumhākaṃ paccāmittarājānayanassa pubbanimittan”ti vatvā “idāni kiṃ kātabban”ti vutte “deva imaṃ māretuṃ na sakkā, nāvāya pana naṃ ṭhapetvā nadiyaṃ vissajjetuṃ vaṭṭatī”ti vadiṃsu. rājā āhāravatthālaṅkārehi saddhiṃ rattibhāge naṃ nāvāya ṭhapetvā nadiyaṃ vissajjesi.</p>
	<p class="paratype03">sā nadiyā vuyhamānā heṭṭhānadiyā nāvāya udakaṃ kīḷantassa bāvarikarañño abhimukhaṭṭhānaṃ pattā. tassa senāpati nāvaṃ disvā “ayaṃ nāvā mayhan”ti āha. rājā “nāvāya bhaṇḍaṃ mayhan”ti vatvā āgatāya nāvāya taṃ disvā “kā nāma tvaṃ pisācīsadisā”ti pucchi. sā sitaṃ katvā bakassa rañño aggamahesibhāvaṃ kathetvā sabbaṃ taṃ pavattiṃ tassa kathesi. sā pana pañcapāpīti sakalajambudīpe pākaṭā. atha naṃ rājā hatthe gahetvā ukkhipi, saha gahaṇeneva phassarāgaratto aññāsu itthīsu itthisaññaṃ akatvā taṃ aggamahesiṭṭhāne ṭhapesi. sā tassa pāṇasamā ahosi. bako taṃ pavattiṃ sutvā “nāhaṃ tassa aggamahesiṃ kātuṃ dassāmī”ti senaṃ saṅkaḍḍhitvā tassa paṭititthe nivesanaṃ katvā paṇṇaṃ pesesi — “bhariyaṃ vā me detu yuddhaṃ vā”ti. so “yuddhaṃ dassāmi, na bhariyan”ti vatvā yuddhasajjo ahosi. ubhinnaṃ amaccā “mātugāmaṃ nissāya maraṇakiccaṃ natthi, purimasāmikattā esā bakassa pāpuṇāti, nāvāya laddhattā bāvarikassa, tasmā ekekassa gehe satta satta divasāni hotū”ti mantetvā dvepi rājāno saññāpesuṃ. te ubhopi attamanā hutvā titthapaṭititthe nagarāni māpetvā vasiṃsu. sā dvinnampi tesaṃ aggamahesittaṃ kāresi. dvepi tassā sammattā ahesuṃ. sā pana ekassa ghare sattāhaṃ vasitvā nāvāya itarassa gharaṃ gacchantī nāvaṃ pājetvā nentena ekena mahallakakhujjakevaṭṭena saddhiṃ nadīmajjhe pāpaṃ karoti. tadā kuṇālo sakuṇarājā bako ahosi, tasmā idaṃ attanā diṭṭhakāraṇaṃ āharitvā dassento gāthamāha — </p>
	<p class="paratype40">312<b>.</b> </p>
	<p class="paratype21">“bakassa ca bāvarikassa ca rañño, accantakāmānugatassa bhariyā. </p>
	<p class="paratype22">avācarī paṭṭhavasānugassa, kaṃ vāpi itthī nāticare tadaññan”ti.</p>
	<p class="paratype03">tattha <b>accantakāmānugatassā</b>ti accantaṃ kāmaṃ anugatassa. <b>avācarī</b>ti anācāraṃ cari. <b>paṭṭhavasānugassā</b>ti paṭṭhassa attano vasānugatassa, attano pesanakārassa santiketi attho. karaṇatthe vā sāmivacanaṃ, tena saddhiṃ pāpamakāsīti vuttaṃ hoti. <b>tadañña</b>nti kataraṃ taṃ aññaṃ purisaṃ nāticareyyāti attho.</p>
	<p class="paratype03">aparāpi atīte brahmadattassa bhariyā piṅgiyānī nāma aggamahesī sīhapañjaraṃ vivaritvā olokentī maṅgalāssagopakaṃ disvā rañño niddupagamanakāle vātapānena oruyha tena saddhiṃ aticaritvā puna pāsādaṃ āruyha gandhehi sarīraṃ ubbaṭṭetvā raññā saddhiṃ nipajji. athekadivasaṃ rājā “kiṃ nu kho deviyā aḍḍharattasamaye niccaṃ sarīraṃ sītaṃ hoti, pariggaṇhissāmi nan”ti ekadivasaṃ niddupagato viya hutvā taṃ uṭṭhāya gacchantiṃ anugantvā assabandhena saddhiṃ aticarantiṃ disvā nivattitvā sayanaṃ abhiruhi. sāpi aticaritvā āgantvā cūḷasayanake nipajji. punadivase rājā amaccagaṇamajjheyeva taṃ pakkosāpetvā taṃ kiccaṃ āvikatvā “sabbāva itthiyo pāpadhammā”ti tassā vadhabandhachejjabhejjārahaṃ dosaṃ khamitvā ṭhānā cāvetvā aññaṃ aggamahesiṃ akāsi. tadā kuṇālo rājā brahmadatto ahosi, tena taṃ attanā diṭṭhaṃ āharitvā dassento gāthamāha — </p>
	<p class="paratype40">313<b>.</b> </p>
	<p class="paratype21">“piṅgiyānī sabbalokissarassa, rañño piyā brahmadattassa bhariyā. </p>
	<p class="paratype22">avācarī paṭṭhavasānugassa, taṃ vāpi sā nājjhagā kāmakāminī”ti.</p>
	<p class="paratype03">tattha <b>taṃ vā</b>ti sā evaṃ aticarantī taṃ vā assabandhaṃ taṃ vā aggamahesiṭṭhānanti ubhayampi nājjhagā, ubhato bhaṭṭhā ahosi. <b>kāmakāminī</b>ti kāme patthayamānā.</p>
	<p class="paratype03">evaṃ pāpadhammā itthiyoti atītavatthūhi itthīnaṃ dosaṃ kathetvā aparenapi pariyāyena tāsaṃ dosameva kathento āha — </p>
	<p class="paratype40">314<b>.</b> </p>
	<p class="paratype21">“luddhānaṃ lahucittānaṃ, akataññūna dubbhinaṃ. </p>
	<p class="paratype22">nādevasatto puriso, thīnaṃ saddhātumarahati. </p>
	<p class="paratype40">315<b>.</b> </p>
	<p class="paratype21">“na tā pajānanti kataṃ na kiccaṃ, na mātaraṃ pitaraṃ bhātaraṃ vā. </p>
	<p class="paratype22">anariyā samatikkantadhammā, sasseva cittassa vasaṃ vajanti. </p>
	<p class="paratype40">316<b>.</b> </p>
	<p class="paratype21">“cirānuvuṭṭhampi piyaṃ manāpaṃ, anukampakaṃ pāṇasamampi bhattuṃ. </p>
	<p class="paratype22">āvāsu kiccesu ca naṃ jahanti, tasmāhamitthīnaṃ na vissasāmi. </p>
	<p class="paratype40">317<b>.</b> </p>
	<p class="paratype21">“thīnañhi cittaṃ yathā vānarassa, kannappakannaṃ yathā rukkhachāyā. </p>
	<p class="paratype22">calācalaṃ hadayamitthiyānaṃ, cakkassa nemi viya parivattati. </p>
	<p class="paratype40">318<b>.</b> </p>
	<p class="paratype21">“yadā tā passanti samekkhamānā, ādeyyarūpaṃ purisassa vittaṃ. </p>
	<p class="paratype22">saṇhāhi vācāhi nayanti menaṃ, kambojakā jalajeneva assaṃ. </p>
	<p class="paratype40">319<b>.</b> </p>
	<p class="paratype21">“yadā na passanti samekkhamānā, ādeyyarūpaṃ purisassa vittaṃ. </p>
	<p class="paratype22">samantato naṃ parivajjayanti, tiṇṇo nadīpāragatova kullaṃ. </p>
	<p class="paratype40">320<b>.</b> </p>
	<p class="paratype21">“silesūpamā sikhiriva sabbabhakkhā, tikkhamāyā nadīriva sīghasotā. </p>
	<p class="paratype22">sevanti hetā piyamappiyañca, nāvā yathā orakulaṃ parañca. </p>
	<p class="paratype40">321<b>.</b> </p>
	<p class="paratype21">“na tā ekassa na dvinnaṃ, āpaṇova pasārito. </p>
	<p class="paratype22">yo tā mayhanti maññeyya, vātaṃ jālena bādhaye. </p>
	<p class="paratype40">322<b>.</b> </p>
	<p class="paratype21">“yathā nadī ca pantho ca, pānāgāraṃ sabhā papā. </p>
	<p class="paratype22">evaṃ lokitthiyo nāma, velā tāsaṃ na vijjati. </p>
	<p class="paratype40">323<b>.</b> </p>
	<p class="paratype21">“ghatāsanasamā etā, kaṇhasappasirūpamā. </p>
	<p class="paratype22">gāvo bahi tiṇasseva, omasanti varaṃ varaṃ. </p>
	<p class="paratype40">324<b>.</b> </p>
	<p class="paratype21">“ghatāsanaṃ kuñjaraṃ kaṇhasappaṃ, muddhābhisittaṃ pamadā ca sabbā. </p>
	<p class="paratype22">ete naro niccayato bhajetha, tesaṃ have dubbidu sabbabhāvo. </p>
	<p class="paratype40">325<b>.</b> </p>
	<p class="paratype21">“naccantavaṇṇā na bahūna kantā, na dakkhiṇā pamadā sevitabbā. </p>
	<p class="paratype22">na parassa bhariyā na dhanassa hetu, etitthiyo pañca na sevitabbā”ti.</p>
	<p class="paratype03">tattha <b>luddhāna</b>nti lubbhānaṃ. <b>kaṇaverajātake</b> (jā. 1.4.69-72) viya baddhacorepi sārajjanaṃ sandhāyetaṃ vuttaṃ. <b>lahucittāna</b>nti muhuttameva parivattanacittānaṃ. <b>cūḷadhanuggahajātakena</b> (jā. 1.5.128 ādayo) etaṃ dīpetabbaṃ. akataññutā pana etāsaṃ ekakanipāte <b>takkāriyajātakena</b> (jā. 1.13.104 ādayo) dīpetabbā. <b>nādevasatto</b>ti na adevasatto devena anāsatto ayakkhagahitako abhūtaviṭṭho puriso thīnaṃ sīlavantataṃ saddhātuṃ nārahati, bhūtaviṭṭho pana saddaheyya. <b>kata</b>nti attano kataṃ upakāraṃ. <b>kicca</b>nti attanā kattabbaṃ kiccaṃ. <b>na mātara</b>nti sabbepi ñātake chaḍḍetvā yasmiṃ paṭibaddhacittā honti, taññeva anubandhanato ete mātādayo na jānanti nāma mahāpanthakamātā viya. <b>anariyā</b>ti nillajjā. <b>sassevā</b>ti sakassa. <b>āvāsū</b>ti āpadāsu. <b>kiccesū</b>ti tesu tesu karaṇīyesu.</p>
	<p class="paratype03"><b>kannappakanna</b>nti otiṇṇotiṇṇaṃ. yathā hi visame padese rukkhachāyā ninnampiorohati, thalampi abhiruhati, tathā etāsampi cittaṃ na kañci uttamādhamaṃ vajjeti. <b>calācala</b>nti ekasmiṃyeva apatiṭṭhitaṃ. <b>nemi viyā</b>ti sakaṭassa gacchato cakkanemi viya. <b>ādeyyarūpa</b>nti gahetabbajātikaṃ. <b>vitta</b>nti dhanaṃ. <b>nayantī</b>ti attano vasaṃ nenti. <b>jalajenā</b>ti jalajātasevālena. kambojaraṭṭhavāsino kira yadā aṭavito asse gaṇhitukāmā honti, tadā ekasmiṃ ṭhāne vatiṃ parikkhipitvā dvāraṃ yojetvā assānaṃ udakapānatitthe sevālaṃ madhunā makkhetvā sevālasambandhāni tīre tiṇāni ādiṃ katvā yāva parikkhepadvārā makkhenti, assā pānīyaṃ pivitvā rasagiddhena madhunā makkhitāni tāni tiṇāni khādantā anukkamena taṃ ṭhānaṃ pavisanti. iti yathā te jalajena palobhetvā asse vasaṃ nenti, tathā etāpi dhanaṃ disvā tassa gahaṇatthāya saṇhāhi vācāhipi purisaṃ vasaṃ nentīti attho. <b>kulla</b>nti taraṇatthāya gahitaṃ yaṃ kiñci.</p>
	<p class="paratype03"><b>silesūpamā</b>ti purisānaṃ cittabandhanena silesasadisā. <b>tikkhamāyā</b>ti tikhiṇamāyā sīghamāyā. <b>nadīrivā</b>ti yathā pabbateyyā nadī sīghasotā, evaṃ sīghamāyāti attho. <b>āpaṇovā</b>ti yathā ca pasāritāpaṇo yesaṃ mūlaṃ atthi, tesaññeva upakāro, tatheva tāpi. <b>yo tā</b>ti yo puriso tā itthiyo. <b>bādhaye</b>ti so vātaṃ jālena bādheyya. <b>velā tāsaṃ na vijjatī</b>ti yathā etesaṃ nadīādīnaṃ “asukavelāyameva ettha gantabban”ti velā natthi, rattimpi divāpi icchiticchitakkhaṇe upagantabbāneva, asukenevātipi mariyādā natthi, atthikena upagantabbāneva, tathā tāsampīti attho.</p>
	<p class="paratype03"><b>ghatāsanasamā etā</b>ti yathā aggi indhanena na tappati, evametāpi kilesaratiyā. <b>kaṇhasappasirūpamā</b>ti kodhanatāya upanāhitāya ghoravisatāya dujivhatāya mittadubbhitāyāti pañcahi kāraṇehi kaṇhasappasirasadisā. tattha bahularāgatāya ghoravisatā, pisuṇatāya dujivhatā, aticāritāya mittadubbhitā veditabbā. <b>gāvo bahi tiṇassevā</b>ti yathā gāvo khāditaṭṭhānaṃ chaḍḍetvā bahi manāpamanāpassa tiṇassa varaṃ varaṃ omasanti khādanti, evametāpi niddhanaṃ chaḍḍetvā aññaṃ sadhanameva bhajantīti attho. <b>muddhābhisitta</b>nti rājānaṃ. <b>pamadā ca sabbā</b>ti sabbā ca itthiyo. <b>ete</b>ti ete pañca jane. <b>niccayato</b>ti niccasaññato, upaṭṭhitassati appamattova hutvāti attho. <b>dubbidū</b>ti dujjāno. <b>sabbabhāvo</b>ti ajjhāsayo. cirapariciṇṇopi hi aggi dahati, ciravissāsikopi kuñjaro ghāteti, ciraparicitopi sappo ḍaṃsati, ciravissāsikopi rājā anatthakaro hoti, evaṃ cirāciṇṇāpi itthiyo vikāraṃ dassentīti.</p>
	<p class="paratype03"><b>naccantavaṇṇā</b>ti abhirūpavatī. <b>na bahūna kantā</b>ti aḍḍhakāsigaṇikā viya bahūnaṃ piyā manāpā. <b>na dakkhiṇā</b>ti naccagītakusalā. tathārūpā hi bahupatthitā bahumittā honti, tasmā na sevitabbā. <b>na dhanassa hetū</b>ti yā dhanahetuyeva bhajati, sā apariggahāpi na sevitabbā. sā hi dhanaṃ alabhamānā kujjhatīti.</p>
	<p class="paratype03">evaṃ vutte mahājano mahāsattassa “aho sukathitan”ti sādhukāramadāsi. sopi ettakehi kāraṇehi itthīnaṃ aguṇaṃ kathetvā tuṇhī ahosi. taṃ sutvā ānando gijjharājā, “samma kuṇāla, ahampi attano ñāṇabalena itthīnaṃ aguṇaṃ kathessāmī”ti vatvā aguṇakathaṃ ārabhi. taṃ dassento satthā āha — </p>
	<p class="paratype02">“atha khalu, bho, ānando gijjharājā kuṇālassa ādimajjhakathāpariyosānaṃ viditvā tāyaṃ velāyaṃ imā gāthā abhāsi — </p>
	<p class="paratype40">326<b>.</b> </p>
	<p class="paratype21">“puṇṇampi cemaṃ pathaviṃ dhanena, dajjitthiyā puriso sammatāya. </p>
	<p class="paratype22">laddhā khaṇaṃ atimaññeyya tampi, tāsaṃ vasaṃ asatīnaṃ na gacche. </p>
	<p class="paratype40">327<b>.</b> </p>
	<p class="paratype21">“uṭṭhāhakaṃ cepi alīnavuttiṃ, komārabhattāraṃ piyaṃ manāpaṃ. </p>
	<p class="paratype22">āvāsu kiccesu ca naṃ jahanti, tasmāhamitthīnaṃ na vissasāmi. </p>
	<p class="paratype40">328<b>.</b> </p>
	<p class="paratype21">“na vissase ‘icchati man’ti poso, na vissase ‘rodati me sakāse’. </p>
	<p class="paratype22">sevanti hetā piyamappiyañca, nāvā yathā orakūlaṃ parañca. </p>
	<p class="paratype40">329<b>.</b> </p>
	<p class="paratype21">“na vissase sākhapurāṇasanthataṃ, na vissase mittapurāṇacoraṃ. </p>
	<p class="paratype22">na vissase rājānaṃ ‘sakhā maman’ti, na vissase itthi dasanna mātaraṃ. </p>
	<p class="paratype40">330<b>.</b> </p>
	<p class="paratype21">“na vissase rāmakarāsu nārisu, accantasīlāsu asaññatāsu.</p>
	<p class="paratype03">accantapemānugatassa bhariyā, na vissase titthasamā hi nāriyo. </p>
	<p class="paratype40">331<b>.</b> </p>
	<p class="paratype21">“haneyyuṃ chindeyyuṃ chedāpeyyumpi, kaṇṭhepi chetvā rudhiraṃ piveyyuṃ. </p>
	<p class="paratype22">mā dīnakāmāsu asaññatāsu, bhāvaṃ kare gaṅgatitthūpamāsu. </p>
	<p class="paratype40">332<b>.</b> </p>
	<p class="paratype21">“musā tāsaṃ yathā saccaṃ, saccaṃ tāsaṃ yathā musā. </p>
	<p class="paratype22">gāvo bahi tiṇasseva, omasanti varaṃ varaṃ. </p>
	<p class="paratype40">333<b>.</b> </p>
	<p class="paratype21">“gatenetā palobhenti, pekkhitena mhitena ca. </p>
	<p class="paratype22">athopi dunnivatthena, mañjunā bhaṇitena ca. </p>
	<p class="paratype40">334<b>.</b> </p>
	<p class="paratype21">“coriyo kathinā hetā, vāḷā ca lapasakkharā. </p>
	<p class="paratype22">na tā kiñci na jānanti, yaṃ manussesu vañcanaṃ. </p>
	<p class="paratype40">335<b>.</b> </p>
	<p class="paratype21">“asā lokitthiyo nāma, velā tāsaṃ na vijjati. </p>
	<p class="paratype22">sārattā ca pagabbhā ca, sikhī sabbaghaso yathā. </p>
	<p class="paratype40">336<b>.</b> </p>
	<p class="paratype21">“natthitthīnaṃ piyo nāma, appiyopi na vijjati. </p>
	<p class="paratype22">sevanti hetā piyamappiyañca, nāvā yathā orakūlaṃ parañca. </p>
	<p class="paratype40">337<b>.</b> </p>
	<p class="paratype21">“natthitthīnaṃ piyo nāma, appiyopi na vijjati. </p>
	<p class="paratype22">dhanattā paṭivallanti, latāva dumanissitā. </p>
	<p class="paratype40">338<b>.</b> </p>
	<p class="paratype21">“hatthibandhaṃ assabandhaṃ, gopurisañca maṇḍalaṃ. </p>
	<p class="paratype22">chavaḍāhakaṃ pupphachaḍḍakaṃ, sadhanamanupatanti nāriyo. </p>
	<p class="paratype40">339<b>.</b> </p>
	<p class="paratype21">“kulaputtampi jahanti akiñcanaṃ, chavakasamasadisampi. </p>
	<p class="paratype22">anugacchanti anupatanti, dhanahetu hi nāriyo”ti.</p>
	<p class="paratype03">tattha <b>ādimajjhakathāpariyosāna</b>nti kathāya ādimajjhapariyosānaṃ. <b>laddhā khaṇa</b>nti okāsaṃ labhitvā. <b>icchati ma</b>nti maṃ esā icchatīti puriso itthiṃ na vissaseyya. <b>sākhapurāṇasanthata</b>nti hiyyo vā pare vā santhataṃ purāṇasākhāsanthataṃ na vissase, apapphoṭetvā apaccavekkhitvā na paribhuñjeyya. tatra hi dīghajātiko vā pavisitvā tiṭṭheyye, paccāmitto vā satthaṃ nikkhipeyya. <b>mittapurāṇacora</b>nti panthadūhanaṭṭhāne ṭhitaṃ coraṃ “purāṇamitto me”ti na vissaseyya. corā hi ye sañjānanti teyeva mārenti. <b>sakhā mama</b>nti so hi khippameva kujjhati, tasmā rājānaṃ “sakhā me”ti na vissase. <b>dasannamātara</b>nti “ayaṃ mahallikā idāni maṃ na aticarissati, attānaṃ rakkhissatī”ti na vissasetabbā. <b>rāmakarāsū</b>ti bālānaṃ ratikarāsu. <b>accantasīlāsū</b>ti atikkantasīlāsu. <b>accantapemānugatassā</b>ti sacepi accantaṃ anugatapemā assa, tathāpi taṃ na vissase. kiṃkāraṇā? titthasamā hi nāriyoti sambandho, titthaṃ viya sabbasādhāraṇāti attho.</p>
	<p class="paratype03"><b>haneyyu</b>nti kuddhā vā aññapurisasārattā vā hutvā sabbametaṃ hananādiṃ kareyyuṃ. <b>mā dīnakāmāsū</b>ti hīnajjhāsayāsu saṃkiliṭṭhāasayāsu. <b>bhāva</b>nti evarūpāsu sinehaṃ mā kare. <b>gaṅgatitthūpamāsū</b>ti sabbasādhāraṇaṭṭhena gaṅgātitthasadisāsu. <b>musā</b>ti musāvādo tāsaṃ saccasadisova. <b>gatenā</b>tiādīsu pekkhitena palobhane <b>ummādantījātakaṃ,</b> (jā. 2.18.57 ādayo) dunnivatthena <b>niḷinikājātakaṃ,</b> (jā. 2.18.1 ādayo) mañjunā bhaṇitena “tuvaṭaṃ kho, ayyaputta, āgaccheyyāsī”ti nandattherassa vatthu (udā. 22) kathetabbaṃ. <b>coriyo</b>ti sambhatassa dhanassa vināsanena coriyo. <b>kathinā</b>ti thaddhahadayā. <b>vāḷā</b>ti duṭṭhā appakeneva kujjhanasīlā. <b>lapasakkharā</b>ti niratthakalapanena sakkharā viya madhurā. <b>asā</b>ti asatiyo lāmakā. <b>sārattā</b>ti sabbadā sārattā. <b>pagabbhā</b>ti kāyapāgabbhiyādīhi pagabbhā. <b>yathā</b>ti yathā sikhī sabbaghaso, evametāpi sabbaghasā. <b>paṭivallantī</b>ti parissajanti upagūhanti veṭhenti. <b>latāvā</b>ti yathā latā rukkhanissitā rukkhaṃ veṭhenti, evametā purisaṃ parissajanti nāma.</p>
	<p class="paratype03"><b>hatthibandha</b>ntiādīsu gopuriso vuccati gopālako. <b>chavaḍāhaka</b>nti chavānaṃ ḍāhakaṃ, susānapālanti vuttaṃ hoti. <b>pupphachaḍḍaka</b>nti vaccaṭṭhānasodhakaṃ. <b>sadhana</b>nti etesupi sadhanaṃ anugacchantiyeva . <b>akiñcana</b>nti adhanaṃ. <b>chavakasamasadisa</b>nti sunakhamaṃsakhādacaṇḍālena samaṃ sadisaṃ, tena nibbisesampi purisaṃ gacchanti bhajanti. kasmā? yasmā <b>anupatanti dhanahetu nāriyo</b>ti.</p>
	<p class="paratype03">evaṃ attano ñāṇe ṭhatvā ānando gijjharājā itthīnaṃ aguṇaṃ kathetvā tuṇhī ahosi. tassa vacanaṃ sutvā nāradopi attano ñāṇe ṭhatvā tāsaṃ aguṇaṃ kathesi. taṃ dassento satthā āha — </p>
	<p class="paratype02">“atha khalu, bho, nārado devabrāhmaṇo ānandassa gijjharājassa ādimajjhakathāpariyosānaṃ viditvā tāyaṃ velāyaṃ imā gāthā abhāsi — </p>
	<p class="paratype40">340<b>.</b> </p>
	<p class="paratype21">“‘cattārome na pūrenti, te me suṇātha bhāsato. </p>
	<p class="paratype22">samuddo brāhmaṇo rājā, itthī cāpi dijampati. </p>
	<p class="paratype40">341<b>.</b> </p>
	<p class="paratype21">“saritā sāgaraṃ yanti, yā kāci pathavissitā. </p>
	<p class="paratype22">tā samuddaṃ na pūrenti, ūnattā hi na pūrati. </p>
	<p class="paratype40">342<b>.</b> </p>
	<p class="paratype21">“brāhmaṇo ca adhīyāna, vedamakkhānapañcamaṃ. </p>
	<p class="paratype22">bhiyyopi sutamiccheyya, ūnattā hi na pūrati. </p>
	<p class="paratype40">343<b>.</b> </p>
	<p class="paratype21">“rājā ca pathaviṃ sabbaṃ, sasamuddaṃ sapabbataṃ. </p>
	<p class="paratype27">ajjhāvasaṃ vijinitvā, anantaratanocitaṃ. </p>
	<p class="paratype22">pāraṃ samuddaṃ pattheti ūnattā hi na pūrati. </p>
	<p class="paratype40">344<b>.</b> </p>
	<p class="paratype21">“ekamekāya itthiyā, aṭṭhaṭṭha patino siyā. </p>
	<p class="paratype27">sūrā ca balavanto ca, sabbakāmarasāharā. </p>
	<p class="paratype22">kareyya navame chandaṃ, ūnattā hi na pūrati. </p>
	<p class="paratype40">345<b>.</b> </p>
	<p class="paratype21">“sabbitthiyo sikhīriva sabbabhakkhā, sabbitthiyo nadīriva sabbavāhī. </p>
	<p class="paratype22">sabbitthiyo kaṇṭakānaṃva sākhā, sabbitthiyo dhanahetu vajanti. </p>
	<p class="paratype40">346<b>.</b> </p>
	<p class="paratype21">“vātañca jālena naro parāmase, osiñcaye sāgaramekapāṇinā. </p>
	<p class="paratype22">sakena hatthena kareyya ghosaṃ, yo sabbabhāvaṃ pamadāsu ossaje. </p>
	<p class="paratype40">347<b>.</b> </p>
	<p class="paratype21">“corīnaṃ bahubuddhīnaṃ, yāsu saccaṃ sudullabhaṃ. </p>
	<p class="paratype22">thīnaṃ bhāvo durājāno, macchassevodake gataṃ. </p>
	<p class="paratype40">348<b>.</b> </p>
	<p class="paratype21">“analā mudusambhāsā, duppūrā tā nadīsamā. </p>
	<p class="paratype22">sīdanti naṃ viditvāna, ārakā parivajjaye. </p>
	<p class="paratype40">349<b>.</b> </p>
	<p class="paratype21">“āvaṭṭanī mahāmāyā, brahmacariyavikopanā. </p>
	<p class="paratype22">sīdanti naṃ viditvāna, ārakā parivajjaye. </p>
	<p class="paratype40">350<b>.</b> </p>
	<p class="paratype21">“yaṃ etā upasevanti, chandasā vā dhanena vā. </p>
	<p class="paratype22">jātavedova saṃṭhānaṃ, khippaṃ anudahanti nan’”ti.</p>
	<p class="paratype03">tattha <b>dijampatī</b>ti dijajeṭṭhakaṃ kuṇālaṃ ālapati. <b>“saritā”</b>tiādi ṭhapitamātikāya bhājanatthaṃ vuttaṃ. <b>ūnattā</b>ti udakapatiṭṭhānassa mahantatāya ūnā eva. <b>adhīyānā</b>ti sajjhāyitvā. <b>vedamakkhānapañcama</b>nti itihāsapañcamaṃ vedacatukkaṃ. <b>ūnattā</b>ti so hi ajjhāsayamahantatāya sikkhitabbassa na pūrati. <b>anantaratanocita</b>nti nānāratanehi ocitaṃ paripuṇṇaṃ. <b>ūnattā</b>ti so hi taṇhāmahantatāya na pūrati. <b>siyā</b>ti siyuṃ, ayameva vā pāṭho. <b>sabbakāmarasāharā</b>ti sabbesaṃ kāmarasānaṃ āharakā. <b>“navame”</b>ti aṭṭhahi atittabhāvadassanatthaṃ vuttaṃ. sā pana dasamepi vīsatimepi tato uttaritarepi chandaṃ karoteva. <b>ūnattā</b>ti sā hi kāmataṇhāya mahantatāya na pūrati. <b>kaṇḍakānaṃva sākhā</b>ti sambādhamagge kaṇṭakasākhasadisā. yathā hi sākhā laggitvā ākaḍḍhati, evaṃ etāpi rūpādīhi kaḍḍhanti. yathā sākhā hatthādīsu vijjhitvā dukkhaṃ uppādeti, evaṃ etāpi phuṭṭhamattā sarīrasamphassena vijjhitvā mahāvināsaṃ pāpenti. <b>vajantī</b>ti parapurisaṃ vajanti.</p>
	<p class="paratype03"><b>parāmase</b>ti gaṇheyya. <b>osiñcaye</b>ti nhāyituṃ otiṇṇo ekena pāṇinā sakalasamuddaudakaṃ osiñceyya gahetvā chaḍḍeyya. <b>sakenā</b>ti ekena attano hatthena tameva hatthaṃ haritvā ghosaṃ uppādeyya. <b>sabbabhāva</b>nti “tvameva iṭṭho kanto piyo manāpo”ti vuccamāno yo puriso “evametan”ti saddahanto sabbaṃ attano ajjhāsayaṃ pamadāsu ossajeyya, so jālādīhi vātaggahaṇādīni kareyyāti attho. <b>gata</b>nti gamanaṃ. <b>analā</b>ti tīhi dhammehi alanti vacanavirahitā. <b>duppurā tā</b>ti yathā mahānadī udakena, evaṃ kilesaratiyā tā duppūrā. <b>sīdanti naṃ viditvānā</b>ti ettha <b>na</b>nti nipātamattaṃ, itthiyo allīnā catūsu apāyesu sīdantīti viditvā. <b>āvaṭṭanī</b>ti yathā āvaṭṭanī mahājanassa hadayaṃ mohetvā attano vase vatteti, evametāpīti attho. <b>vikopanā</b>ti nāsanatthena ca garahatthena ca brahmacariyassa kopikā. <b>chandasā vā</b>ti piyasaṃvāsena vā. <b>dhanena vā</b>ti dhanahetu vā. <b>saṃṭhāna</b>nti yathā jātavedo attano ṭhānaṃ yaṃ yaṃ padesaṃ allīyati, taṃ taṃ dahati, tathā etāpi yaṃ yaṃ purisaṃ kilesavasena allīyanti, taṃ taṃ anudahanti mahāvināsaṃ pāpenti.</p>
	<p class="paratype03">evaṃ nāradena itthīnaṃ aguṇe pakāsite puna mahāsatto visesetvā tāsaṃ aguṇaṃ pakāseti. taṃ dassetuṃ satthā āha — </p>
	<p class="paratype02">“atha khalu, bho, kuṇālo sakuṇo nāradassa devabrāhmaṇassa ādimajjhakathāpariyosānaṃ viditvā tāyaṃ velāyaṃ imā gāthāyo ajjhabhāsi — </p>
	<p class="paratype40">351<b>.</b> </p>
	<p class="paratype21">“‘sallape nisitakhaggapāṇinā, paṇḍito api pisācadosinā. </p>
	<p class="paratype22">uggatejamuragampi āside, eko ekāya pamadāya nālape. </p>
	<p class="paratype40">352<b>.</b> </p>
	<p class="paratype21">“lokacittamathanā hi nāriyo, naccagītabhaṇitamhitāvudhā. </p>
	<p class="paratype22">bādhayanti anupaṭṭhitassatiṃ, dīpe rakkhasigaṇova vāṇije. </p>
	<p class="paratype40">353<b>.</b> </p>
	<p class="paratype21">“natthi tāsaṃ vinayo na saṃvaro, majjamaṃsaniratā asaññatā. </p>
	<p class="paratype22">tā gilanti purisassa pābhataṃ, sāgareva makaraṃ timiṅgalo. </p>
	<p class="paratype40">354<b>.</b> </p>
	<p class="paratype21">“pañcakāmaguṇasātagocarā, uddhatā aniyatā asaññatā. </p>
	<p class="paratype22">osaranti pamadā pamādinaṃ, loṇatoyavatiyaṃva āpakā. </p>
	<p class="paratype40">355<b>.</b> </p>
	<p class="paratype21">“yaṃ naraṃ upalapenti nāriyo, chandasā vā ratiyā dhanena vā. </p>
	<p class="paratype22">jātavedasadisampi tādisaṃ, rāgadosavadhiyo dahanti naṃ. </p>
	<p class="paratype40">356<b>.</b> </p>
	<p class="paratype21">“aḍḍhaṃ ñatvā purisaṃ mahaddhanaṃ, osaranti sadhanaṃ sahattanā. </p>
	<p class="paratype22">rattacittamativeṭhayanti naṃ, sāla māluvalatāva kānane. </p>
	<p class="paratype40">357<b>.</b> </p>
	<p class="paratype21">“tā upenti vividhena chandasā, citrabimbamukhiyo alaṅkatā. </p>
	<p class="paratype22">uhasanti pahasanti nāriyo, sambarova satamāyakovidā. </p>
	<p class="paratype40">358<b>.</b> </p>
	<p class="paratype21">“jātarūpamaṇimuttabhūsitā, sakkatā patikulesu nāriyo. </p>
	<p class="paratype22">rakkhitā aticaranti sāmikaṃ, dānavaṃva hadayantarassitā. </p>
	<p class="paratype40">359<b>.</b> </p>
	<p class="paratype21">“tejavāpi hi naro vicakkhaṇo, sakkato bahujanassa pūjito. </p>
	<p class="paratype22">nārinaṃ vasagato na bhāsati, rāhunā upahatova candimā. </p>
	<p class="paratype40">360<b>.</b> </p>
	<p class="paratype21">“yaṃ kareyya kupito diso disaṃ, duṭṭhacitto vasamāgataṃ ariṃ. </p>
	<p class="paratype22">tena bhiyyo byasanaṃ nigacchati, nārinaṃ vasagato apekkhavā. </p>
	<p class="paratype40">361<b>.</b> </p>
	<p class="paratype21">“kesalūnanakhachinnatajjitā, pādapāṇikasadaṇḍatāḷitā. </p>
	<p class="paratype22">hīnamevupagatā hi nāriyo, tā ramanti kuṇapeva makkhikā. </p>
	<p class="paratype40">362<b>.</b> </p>
	<p class="paratype21">“tā kulesu visikhantaresu vā, rājadhāninigamesu vā puna. </p>
	<p class="paratype22">oḍḍitaṃ namucipāsavākaraṃ, cakkhumā parivajje sukhatthiko. </p>
	<p class="paratype40">363<b>.</b> </p>
	<p class="paratype21">“ossajitva kusalaṃ tapoguṇaṃ, yo anariyacaritāni mācari. </p>
	<p class="paratype22">devatāhi nirayaṃ nimissati, chedagāmimaṇiyaṃva vāṇijo. </p>
	<p class="paratype40">364<b>.</b> </p>
	<p class="paratype21">“so idha garahito parattha ca, dummatī upahato sakammunā.</p>
	<p class="paratype03">gacchatī aniyato gaḷāgaḷaṃ, duṭṭhagadrabharathova uppathe. </p>
	<p class="paratype40">365<b>.</b> </p>
	<p class="paratype21">“so upeti nirayaṃ patāpanaṃ, sattisimbalivanañca āyasaṃ. </p>
	<p class="paratype22">āvasitvā tiracchānayoniyaṃ, petarājavisayaṃ na muñcati. </p>
	<p class="paratype40">366<b>.</b> </p>
	<p class="paratype21">“dibyakhiḍḍaratiyo ca nandane, cakkavatticaritañca mānuse. </p>
	<p class="paratype22">nāsayanti pamadā pamādinaṃ, duggatiñca paṭipādayanti naṃ. </p>
	<p class="paratype40">367<b>.</b> </p>
	<p class="paratype21">“dibyakhiḍḍaratiyo na dullabhā, cakkavatticaritañca mānuse. </p>
	<p class="paratype22">soṇṇabyamhanilayā ca accharā, ye caranti pamadāhanatthikā. </p>
	<p class="paratype40">368<b>.</b> </p>
	<p class="paratype21">“kāmadhātusamatikkamā gati, rūpadhātuyā bhāvo na dullabho. </p>
	<p class="paratype22">vītarāgavisayūpapatti yā, ye caranti pamadāhanatthikā. </p>
	<p class="paratype40">369<b>.</b> </p>
	<p class="paratype21">“sabbadukkhasamattikkamaṃ sivaṃ, accantamacalitaṃ asaṅkhataṃ. </p>
	<p class="paratype22">nibbutehi sucihī na dullabhaṃ, ye caranti pamadāhanatthikā’”ti.</p>
	<p class="paratype03">tattha <b>sallape</b>ti “sace mayā saddhiṃ sallapessasi, sīsaṃ te pātessāmī”ti vatvā khaggaṃ ādāya ṭhitenāpi, “sallapitamatteyeva taṃ khāditvā jīvitavināsaṃ pāpessāmī”ti dosinā hutvā ṭhitenāpi pisācena saddhiṃ sallape. “upagataṃ ḍaṃsitvā nāsessāmī”ti ṭhitaṃ uggatejaṃ uragampi āside. eko pana hutvā raho ekāya pamadāya na hi ālape. <b>lokacittamathanā</b>ti lokassa cittaghātikā. <b>dīpe rakkhasigaṇo</b>ti yathā dīpe rakkhasigaṇo manussavesena vāṇije upalāpetvā attano vase gate katvā khādati, evaṃ imāpi pañcahi kāmaguṇehi attano vase katvā satte mahāvināsaṃ pāpentīti attho. <b>vinayo</b>ti ācāro. <b>saṃvaro</b>ti mariyādo. <b>purisassa pābhata</b>nti dukkhasambhataṃ dhanaṃ <b>gilanti</b> nāsenti.</p>
	<p class="paratype03"><b>aniyatā</b>ti aniyatacittā. <b>loṇatoyavatiya</b>nti loṇatoyavantaṃ samuddanti attho. <b>āpakā</b>ti āpagā, ayameva vā pāṭho. yathā samuddaṃ nadiyo osaranti, evaṃ pamādinaṃ pamadāti attho. <b>chandasā</b>ti pemena. <b>ratiyā</b>ti pañcakāmaguṇaratiyā. <b>dhanena vā</b>ti dhanahetu vā. <b>jātavedasadisa</b>nti guṇasampattiyā aggimiva jalitampi. <b>rāgadosavadhiyo</b>ti kāmarāgadosehi vadhikā. rāgadosagatiyotipi pāṭho. <b>osarantī</b>ti dhanagahaṇatthāya madhuravacanena taṃ bandhantiyo upagacchanti. <b>sadhana</b>nti sadhanā. ayameva vā pāṭho, vatthālaṅkāratthāya kiñci attano dhanaṃ datvāpi osarantīti attho. <b>sahattanā</b>ti attabhāvena saddhiṃ attabhāvampi tasseva pariccajantiyo viya honti. <b>ativeṭhayantī</b>ti dhanagahaṇatthāya ativiya veṭhenti pīḷenti.</p>
	<p class="paratype03"><b>vividhena chandasā</b>ti nānāvidhena ākārena. <b>citrabimbamukhiyo</b>ti alaṅkāravasena citrasarīrā citramukhiyo hutvā. <b>uhasantī</b>ti mahāhasitaṃ hasanti. <b>pahasantī</b>ti mandahasitaṃ hasanti. <b>sambarovā</b>ti māyākārapuriso viya asurindo viya ca . <b>dānavaṃva hadayantarassitā</b>ti yathā “kuto nu āgacchatha, bho, tayo janā”ti <b>karaṇḍakajātake</b> (jā. 1.9.87 ādayo) hadayantaranissitā antoudaragatāpi dānavaṃ aticari, evaṃ aticaranti. arakkhitā hetāti dīpeti. <b>na bhāsatī</b>ti na virocati haritacalomasakassapakusarājāno viya. <b>tenā</b>ti tamhā amittena katā byasanā atirekataraṃ byasananti attho. <b>apekkhavā</b>ti sataṇho.</p>
	<p class="paratype03"><b>kesalūnanakhachinnatajjitā</b>ti ākaḍḍhitvā lūnakesā nakhehi chinnagattā tajjitā pādādīhi ca tāḷitāva hutvā. yo kilesavasena etepi vippakāre karoti, tādisaṃ hīnameva upagatā nāriyo ramanti, na ete vippakāre pariharanti, madhurasamācāre kiṃkāraṇā tā na ramanti. <b>kuṇapeva makkhikā</b>ti yasmā jegucchahatthikuṇapādimhi makkhikā viya tā hīneyeva ramantīti attho. <b>oḍḍita</b>nti na etā itthiyo nāma, atha kho imesu ṭhānesu namucino kilesamārassa migapakkhigahaṇatthaṃ luddakehi oḍḍitaṃ pāsañca vākarañcāti maññamāno paññācakkhumā puriso dibbamānusikena sukhena atthiko parivajjeyya.</p>
	<p class="paratype03"><b>ossajitvā</b>ti devamanussesu mahāsampattidāyakaṃ tapoguṇaṃ chaḍḍetvā. <b>yo</b>ti yo puriso anariyesu aparisuddhesu kāmaguṇesu kāmaraticaritāni ācarati. <b>devatāhi nirayaṃ nimissatī</b>ti so devalokena parivattitvā nirayaṃ gaṇhissati. <b>chedagāmimaṇiyaṃva vāṇijo</b>ti yathā bālavāṇijo satasahassagghabhaṇḍaṃ datvā chedagāmimaṇikaṃ gaṇhāti, tathārūpo ayaṃ hotīti attho. <b>so</b>ti so itthīnaṃ vasaṃ gato. <b>aniyato</b>ti ettakaṃ nāma kālaṃ apāyesu paccissatīti aniyato. <b>gaḷāgaḷa</b>nti devalokā vā manussalokā vā gaḷitvā apāyameva gacchatīti attho. yathā kiṃ? <b>duṭṭhagadrabharathova uppathe</b>ti, yathā kūṭagadrabhayuttaratho maggā okkamitvā uppatheyeva gacchati, tathā. <b>sattisimbalivana</b>nti sattisadisehi kaṇṭakehi yuttaṃ āyasaṃ simbalivanaṃ. <b>petarājavisaya</b>nti petavisayañca kālakañcikāsuravisayañca.</p>
	<p class="paratype03"><b>pamādina</b>nti pamattānaṃ. te hi pamadāsu pamattā tāsaṃ sampattīnaṃ mūlabhūtaṃ kusalaṃ na karonti, iti tesaṃ pamadā sabbā tā nāsenti nāma. <b>paṭipādayantī</b>ti tathāvidhaṃ purisaṃ tā pamādavaseneva akusalaṃ kāretvā duggatiṃ paṭipādenti nāma. <b>soṇṇabyamhanilayā</b>ti suvaṇṇamayavimānavāsiniyo. <b>pamadāhanatthikā</b>ti ye purisā pamadāhi anatthikā hutvā brahmacariyaṃ caranti. <b>kāmadhātusamatikkamā</b>ti kāmadhātusamatikkamā yā gati. <b>rūpadhātuyā bhāvo</b>ti yo kāmadhātusamatikkamagatisaṅkhāto rūpadhātuyā bhāvo, so tesaṃ na dullabho. <b>vītarāgavisayūpapatti yā</b>ti yā vītarāgavisaye suddhāvāsaloke upapatti, sāpi tesaṃ na dullabhāti attho. <b>accanta</b>nti antātītaṃ avināsadhammaṃ. <b>acalita</b>nti kilesehi akampitaṃ. <b>nibbutehī</b>ti nibbutakilesehi. <b>sucihī</b>ti sucīhi parisuddhehi evarūpaṃ nibbānaṃ na dullabhanti.</p>
	<p class="paratype03">evaṃ mahāsatto amatamahānibbānaṃ pāpetvā desanaṃ niṭṭhāpesi. himavante kinnaramahoragādayo ākāse ṭhitā devatā ca “aho buddhalīlāya kathitā”ti sādhukāraṃ adaṃsu . ānando gijjharājā nārado devabrāhmaṇo puṇṇamukho ca phussakokilo attano attano parisaṃ ādāya yathāṭhānameva gamiṃsu. mahāsattopi sakaṭṭhānameva gato. itare pana antarantarā gantvā mahāsattassa santike ovādaṃ gahetvā tasmiṃ ovāde ṭhatvā saggaparāyaṇā ahesuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānento osānagāthā abhāsi — </p>
	<p class="paratype40">370<b>.</b> </p>
	<p class="paratype21">“kuṇālohaṃ tadā āsiṃ, udāyī phussakokilo. </p>
	<p class="paratype27">ānando gijjharājāsi, sāriputto ca nārado. </p>
	<p class="paratype22">parisā buddhaparisā, evaṃ dhāretha jātakan”ti.</p>
	<p class="paratype03">te pana bhikkhū gamanakāle satthānubhāvena gantvā āgamanakāle attano attanova ānubhāvena āgatā. tesaṃ satthā mahāvaneyeva kammaṭṭhānaṃ kathesi. sabbepi te taṃ divasameva arahattaṃ pāpuṇiṃsu. mahādevatāsamāgamo ahosi. athassa bhagavā <b>mahāsamayasuttaṃ</b> (dī. ni. 2.331 ādayo) kathesi. </p>
	<p class="paratype06">kuṇālajātakavaṇṇanā catutthā. </p> 
</body>
</html>