<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [193] 3. cūḷapadumajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>5. ruhakavaggo</h4>
	<h5>[193] 3. cūḷapadumajātakavaṇṇanā</h5>
	<p class="paratype03"><b>ayameva sā ahamapi so anañño</b>ti idaṃ satthā jetavane viharanto ukkaṇṭhitabhikkhuṃ ārabbha kathesi. vatthu <b>ummādantījātake</b> (jā. 2.20.57 ādayo) āvibhavissati. so pana bhikkhu satthārā “saccaṃ kira tvaṃ, bhikkhu, ukkaṇṭhito”ti vutte “saccaṃ, bhagavā”ti vatvā “kena pana tvaṃ ukkaṇṭhāpito”ti vutte “ahaṃ, bhante, ekaṃ alaṅkatapaṭiyattaṃ mātugāmaṃ disvā kilesānuvattako hutvā ukkaṇṭhitomhī”ti āha. atha naṃ satthā “bhikkhu, mātugāmo nāma akataññū mittadubbhī bahumāyā, porāṇakapaṇḍitāpi attano dakkhiṇajāṇulohitaṃ pāyetvā yāvajīvitadānampi datvā mātugāmassa cittaṃ na labhiṃsū”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchimhi nibbatti, nāmaggahaṇadivase cassa “padumakumāro”ti nāmaṃ akaṃsu. tassa aparena cha kaniṭṭhabhātikā ahesuṃ. te sattapi janā anupubbena vuḍḍhippattā gharāvāsaṃ gahetvā rañño sahāyā viya vicaranti. athekadivasaṃ rājā rājaṅgaṇaṃ olokento ṭhito te mahāparivārena rājupaṭṭhānaṃ āgacchante disvā “ime maṃ vadhitvā rajjampi gaṇheyyun”ti āsaṅkaṃ uppādetvā te pakkosāpetvā — “tātā, tumhe imasmiṃ nagare vasituṃ na labhatha, aññattha gantvā mama accayena āgantvā kulasantakaṃ rajjaṃ gaṇhathā”ti āha. te pitu vacanaṃ sampaṭicchitvā roditvā kanditvā attano attano gharāni gantvā pajāpatiyo ādāya “yattha vā tattha vā gantvā jīvissāmā”ti nagarā nikkhamitvā maggaṃ gacchantā ekaṃ kantāraṃ patvā annapānaṃ alabhamānā khudaṃ adhivāsetuṃ asakkontā “mayaṃ jīvamānā itthiyo labhissāmā”ti kaniṭṭhassa bhariyaṃ māretvā terasa koṭṭhāse katvā maṃsaṃ khādiṃsu. bodhisatto attano ca bhariyāya ca laddhakoṭṭhāsesu ekaṃ ṭhapetvā ekaṃ dvepi khādiṃsu. evaṃ cha divase cha itthiyo māretvā maṃsaṃ khādiṃsu.</p>
	<p class="paratype03">bodhisatto pana divase divase ekekaṃ ṭhapetvā cha koṭṭhāse ṭhapesi. sattame divase “bodhisattassa bhariyaṃ māressāmā”ti vutte bodhisatto te cha koṭṭhāse tesaṃ datvā “ajja tāva ime cha koṭṭhāse khādatha, sve jānissāmā”ti vatvā tesaṃ maṃsaṃ khāditvā niddāyanakāle bhariyaṃ gahetvā palāyi. sā thokaṃ gantvā “gantuṃ na sakkomi, sāmī”ti āha. atha naṃ bodhisatto khandhenādāya aruṇuggamanavelāya kantārā nikkhami. sā sūriye uggate “pipāsitāmhi, sāmī”ti āha. bodhisatto “udakaṃ natthi, bhadde”ti vatvā punappunaṃ kathite khaggena dakkhiṇajāṇukaṃ paharitvā — “bhadde, pānīyaṃ natthi, idaṃ pana me dakkhiṇajāṇulohitaṃ pivamānā nisīdāhī”ti āha. sā tathā akāsi. te anupubbena mahāgaṅgaṃ patvā pivitvā ca nhatvā ca phalāphalaṃ khāditvā phāsukaṭṭhāne vissamitvā ekasmiṃ gaṅgānivattane assamapadaṃ māpetvā vāsaṃ kappesuṃ.</p>
	<p class="paratype03">athekadivasaṃ uparigaṅgāya rājāparādhikaṃ coraṃ hatthapāde ca kaṇṇanāsañca chinditvā ekasmiṃ ambaṇake nipajjāpetvā mahāgaṅgāya pavāhesuṃ. so mahantaṃ aṭṭassaraṃ karonto taṃ ṭhānaṃ pāpuṇi. bodhisatto tassa karuṇaṃ paridevitasaddaṃ sutvā “dukkhappatto satto mayi ṭhite mā nassī”ti gaṅgātīraṃ gantvā taṃ uttāretvā assamapadaṃ ānetvā kāsāvadhovanalepanādīhi vaṇapaṭikammaṃ akāsi. bhariyā panassa “evarūpaṃ nāma dussīlaṃ kuṇṭhaṃ gaṅgāya āvāhetvā paṭijagganto vicaratī”ti vatvā taṃ kuṇṭhaṃ jigucchamānā niṭṭhubhantī vicarati. bodhisatto tassa vaṇesu saṃviruḷhesu bhariyāya saddhiṃ taṃ assamapadeyeva ṭhapetvā aṭavito phalāphalāni āharitvā tañca bhariyañca posesi. tesu evaṃ vasantesu sā itthī etasmiṃ kuṇṭhe paṭibaddhacittā hutvā tena saddhiṃ anācāraṃ caritvā ekenupāyena bodhisattaṃ māretukāmā hutvā evamāha — “sāmi, ahaṃ tumhākaṃ aṃse nisīditvā kantārā nikkhamamānā ekaṃ pabbataṃ oloketvā ayye pabbatamhi nibbattadevate ‘sace ahaṃ sāmikena saddhiṃ arogā jīvitaṃ labhissāmi, balikammaṃ te karissāmī’ti āyāciṃ, sā maṃ idāni uttāseti, karomassā balikamman”ti. bodhisatto taṃ māyaṃ ajānanto “sādhū”ti sampaṭicchitvā balikammaṃ sajjetvā tāya balibhājanaṃ gāhāpetvā pabbatamatthakaṃ abhiruhi. atha naṃ sā evamāha — “sāmi, devatāyapi tvaññeva uttamadevatā, paṭhamaṃ tāva taṃ vanapupphehi pūjetvā padakkhiṇaṃ katvā vanditvā pacchā devatāya balikammaṃ karissāmī”ti. sā bodhisattaṃ papātābhimukhaṃ ṭhapetvā vanapupphehi pūjetvā padakkhiṇaṃ katvā vanditukāmā viya hutvā piṭṭhipasse ṭhatvā piṭṭhiyaṃ paharitvā papāte pātetvā “diṭṭhā me paccāmittassa piṭṭhī”ti tuṭṭhamānasā pabbatā orohitvā kuṇṭhassa santikaṃ agamāsi.</p>
	<p class="paratype03">bodhisattopi papātānusārena pabbatā patanto udumbararukkhamatthake ekasmiṃ akaṇṭake pattasañchanne gumbe laggi, heṭṭhāpabbataṃ pana orohituṃ na sakkā. so udumbaraphalāni khāditvā sākhantare nisīdi. atheko mahāsarīro godharājā heṭṭhāpabbatapādato abhiruhitvā tasmiṃ udumbaraphalāni khādati. so taṃ divasaṃ bodhisattaṃ disvā palāyi, punadivase āgantvā ekasmiṃ passe phalāni khāditvā pakkāmi. so evaṃ punappunaṃ āgacchanto bodhisattena saddhiṃ vissāsaṃ āpajjitvā “tvaṃ imaṃ ṭhānaṃ kena kāraṇena āgatosī”ti pucchitvā “iminā nāma kāraṇenā”ti vutte “tena hi mā bhāyī”ti vatvā bodhisattaṃ attano piṭṭhiyaṃ nipajjāpetvā otāretvā araññato nikkhamitvā mahāmagge ṭhapetvā “tvaṃ iminā maggena gacchāhī”ti uyyojetvā araññameva pāvisi. bodhisatto ekaṃ gāmakaṃ gantvā tattheva vasanto pitu kālakatabhāvaṃ sutvā bārāṇasiṃ gantvā kulasantake rajje patiṭṭhāya padumarājā nāma hutvā dasa rājadhamme akopetvā dhammena rajjaṃ kārento catūsu nagaradvāresu nagaramajjhe nivesanadvāreti cha dānasālāyo kāretvā devasikaṃ cha satasahassāni vissajjetvā dānaṃ adāsi.</p>
	<p class="paratype03">sāpi kho itthī taṃ kuṇṭhaṃ khandhe nisīdāpetvā araññā nikkhamitvā manussapathe bhikkhaṃ caramānā yāgubhattaṃ saṃharitvā taṃ kuṇṭhaṃ posesi. manussā “ayaṃ te kiṃ hotī”ti pucchiyamānā “ahaṃ etassa mātuladhītā, pitucchāputto me eso, etasseva maṃ adaṃsu, sāhaṃ vajjhappattampi attano sāmikaṃ ukkhipitvā pariharantī bhikkhaṃ caritvā posemī”ti. manussā “ayaṃ patibbatā”ti tato paṭṭhāya bahutaraṃ yāgubhattaṃ adaṃsu. apare pana janā evamāhaṃsu — “tvaṃ mā evaṃ vicari, padumarājā bārāṇasiyaṃ rajjaṃ kāreti, sakalajambudīpaṃ saṅkhobhetvā dānaṃ deti, so taṃ disvā tussissati, tuṭṭho te bahuṃ dhanaṃ dassati, tava sāmikaṃ idheva nisīdāpetvā gacchā”ti thiraṃ katvā vettapacchiṃ adaṃsu. sā anācārā taṃ kuṇṭhaṃ vettapacchiyaṃ nisīdāpetvā pacchiṃ ukkhipitvā bārāṇasiṃ gantvā dānasālāsu bhuñjamānā vicarati. bodhisatto alaṅkatahatthikkhandhavaragato dānaggaṃ gantvā aṭṭhannaṃ vā dasannaṃ vā sahatthā dānaṃ datvā puna gehaṃ gacchati . sā anācārā taṃ kuṇṭhaṃ pacchiyaṃ nisīdāpetvā pacchiṃ ukkhipitvā tassa gamanamagge aṭṭhāsi.</p>
	<p class="paratype03">rājā disvā “kiṃ etan”ti pucchi. “ekā, deva, patibbatā”ti. atha naṃ pakkosāpetvā sañjānitvā kuṇṭhaṃ pacchiyā nīharāpetvā “ayaṃ te kiṃ hotī”ti pucchi. sā “pitucchāputto me, deva, kuladattiko sāmiko”ti āha. manussā taṃ antaraṃ ajānantā “aho patibbatā”tiādīni vatvā taṃ anācāritthiṃ vaṇṇayiṃsu. puna rājā “ayaṃ te kuṇṭho kuladattiko sāmiko”ti pucchi. sā rājānaṃ asañjānantī “āma, devā”ti sūrā hutvā kathesi. atha naṃ rājā “kiṃ esa bārāṇasirañño putto, nanu tvaṃ padumakumārassa bhariyā asukarañño dhītā, asukā nāma mama jāṇulohitaṃ pivitvā imasmiṃ kuṇṭhe paṭibaddhacittā maṃ papāte pātesi. sā idāni tvaṃ nalāṭena maccuṃ gahetvā maṃ ‘mato’ti maññamānā imaṃ ṭhānaṃ āgatā, nanu ahaṃ jīvāmī”ti vatvā amacce āmantetvā “bho, amaccā nanu cāhaṃ tumhehi puṭṭho evaṃ kathesiṃ ‘mama kaniṭṭhabhātikā cha itthiyo māretvā maṃsaṃ khādiṃsu, ahaṃ pana mayhaṃ bhariyaṃ arogaṃ katvā gaṅgātīraṃ netvā assamapade vasanto ekaṃ vajjhappattaṃ kuṇṭhaṃ uttāretvā paṭijaggiṃ. sā itthī etasmiṃ paṭibaddhacittā maṃ pabbatapāde pātesi. ahaṃ attano mettacittatāya jīvitaṃ labhin’ti. yāya ahaṃ pabbatā pātito, na sā aññā, esā dussīlā, sopi vajjhappatto kuṇṭho na añño, ayamevā”ti vatvā imā gāthā avoca — </p>
	<p class="paratype40">85<b>.</b> </p>
	<p class="paratype21">“ayameva sā ahamapi so anañño, ayameva so hatthacchinno anañño. </p>
	<p class="paratype22">yamāha ‘komārapatī maman’ti, vajjhitthiyo natthi itthīsu saccaṃ. </p>
	<p class="paratype40">86<b>.</b> </p>
	<p class="paratype21">“imañca jammaṃ musalena hantvā, luddaṃ chavaṃ paradārūpaseviṃ. </p>
	<p class="paratype22">imissā ca naṃ pāpapatibbatāya, jīvantiyā chindatha kaṇṇanāsan”ti. </p>
	<p class="paratype01">tattha <b>yamāha komārapatī mama</b>nti yaṃ esā “ayaṃ me, komārapati, kuladattiko sāmiko”ti āha, ayameva so, na añño. “yamāhu, komārapatī”tipi pāṭho. ayameva hi potthakesu likhito, tassāpi ayamevattho, vacanavipallāso panettha veditabbo. yañhi raññā vuttaṃ, tadeva idha āgataṃ. <b>vajjhitthiyo</b>ti itthiyo nāma vajjhā vadhitabbā eva. <b>natthi itthīsu sacca</b>nti etāsu sabhāvo nāmeko natthi. <b>“imañca jamma”</b>ntiādi dvinnampi tesaṃ daṇḍāṇāpanavasena vuttaṃ. tattha <b>jamma</b>nti lāmakaṃ. <b>musalena hantvā</b>ti musalena hanitvā pothetvā aṭṭhīni bhañjitvā cuṇṇavicuṇṇaṃ katvā. <b>ludda</b>nti dāruṇaṃ. <b>chava</b>nti guṇābhāvena nijjīvaṃ matasadisaṃ. <b>imissā</b> <b>ca na</b>nti ettha <b>na</b>nti nipātamattaṃ, imissā ca pāpapatibbatāya anācārāya dussīlāya jīvantiyāva kaṇṇanāsaṃ chindathāti attho.</p>
	<p class="paratype03">bodhisatto kodhaṃ adhivāsetuṃ asakkonto evaṃ tesaṃ daṇḍaṃ āṇāpetvāpi na tathā kāresi . kopaṃ pana mandaṃ katvā yathā sā pacchiṃ sīsato oropetuṃ na sakkoti, evaṃ gāḷhataraṃ bandhāpetvā kuṇṭhaṃ tattha pakkhipāpetvā attano vijitā nīharāpesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi — saccapariyosāne ukkaṇṭhitabhikkhu sotāpattiphale patiṭṭhahi. “tadā cha bhātaro aññatarā therā ahesuṃ, bhariyā ciñcamāṇavikā, kuṇṭho devadatto, godharājā ānando, padumarājā pana ahameva ahosin”ti. </p>
	<p class="paratype06">cūḷapadumajātakavaṇṇanā tatiyā. </p> 
</body>
</html>