<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - 9. maghadevajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>1. apaṇṇakavaggo</h4>
	<h5>9. maghadevajātakavaṇṇanā</h5>
	<p class="paratype03"><b>uttamaṅgaruhā mayha</b>nti idaṃ satthā jetavane viharanto mahābhinikkhamanaṃ ārabbha kathesi. taṃ heṭṭhā nidānakathāyaṃ kathitameva. tasmiṃ pana kāle bhikkhū dasabalassa nekkhammaṃ vaṇṇayantā nisīdiṃsu. atha satthā dhammasabhaṃ āgantvā buddhāsane nisinno bhikkhū āmantesi “kāya nuttha, bhikkhave, etarahi kathāya sannisinnā”ti. “bhante, na aññāya kathāya, tumhākaṃyeva pana nekkhammaṃ vaṇṇayamānā nisinnāmhā”ti vutte “na, bhikkhave, tathāgato etarahiyeva nekkhammaṃ nikkhanto, pubbepi nikkhantoyevā”ti āha. bhikkhū tassatthassāvibhāvatthaṃ bhagavantaṃ yāciṃsu, bhagavā bhavantarena paṭicchannaṃ kāraṇaṃ pākaṭaṃ akāsi.</p>
	<p class="paratype03">atīte videharaṭṭhe mithilāyaṃ maghadevo nāma rājā ahosi dhammiko dhammarājā. so caturāsīti vassasahassāni kumārakīḷaṃ kīḷi, tathā oparajjaṃ, tathā mahārajjaṃ katvā dīghamaddhānaṃ khepetvā ekadivasaṃ kappakaṃ āmantesi “yadā me, samma kappaka, sirasmiṃ palitāni passeyyāsi, atha me āroceyyāsī”ti. kappakopi dīghamaddhānaṃ khepetvā ekadivasaṃ rañño añjanavaṇṇānaṃ kesānaṃ antare ekameva palitaṃ disvā “deva, ekaṃ te palitaṃ dissatī”ti ārocesi. “tena hi me, samma, taṃ palitaṃ uddharitvā pāṇimhi ṭhapehī”ti ca vutte suvaṇṇasaṇḍāsena uddharitvā rañño pāṇimhi patiṭṭhāpesi. tadā rañño caturāsīti vassasahassāni āyu avasiṭṭhaṃ hoti. evaṃ santepi palitaṃ disvāva maccurājānaṃ āgantvā samīpe ṭhitaṃ viya attānaṃ ādittapaṇṇasālaṃ paviṭṭhaṃ viya ca maññamāno saṃvegaṃ āpajjitvā “bāla maghadeva, yāva palitassuppādāva ime kilese jahituṃ nāsakkhī”ti cintesi.</p>
	<p class="paratype03">tassevaṃ palitapātubhāvaṃ āvajjentassa antoḍāho uppajji, sarīrā sedā mucciṃsu, sāṭakā pīḷetvā apanetabbākārappattā ahesuṃ. so “ajjeva mayā nikkhamitvā pabbajituṃ vaṭṭatī”ti kappakassa satasahassuṭṭhānakaṃ gāmavaraṃ datvā jeṭṭhaputtaṃ pakkosāpetvā “tāta, mama sīse palitaṃ pātubhūtaṃ, mahallakomhi jāto, bhuttā kho pana me mānusakā kāmā, idāni dibbe kāme pariyesissāmi, nekkhammakālo mayhaṃ, tvaṃ imaṃ rajjaṃ paṭipajja, ahaṃ pana pabbajitvā maghadevāmbavanuyyāne vasanto samaṇadhammaṃ karissāmī”ti āha. taṃ evaṃ pabbajitukāmaṃ amaccā upasaṅkamitvā “deva, kiṃ tumhākaṃ pabbajjākāraṇan”ti pucchiṃsu. rājā palitaṃ hatthena gahetvā amaccānaṃ imaṃ gāthamāha — </p>
	<p class="paratype40">9<b>.</b> </p>
	<p class="paratype21">“uttamaṅgaruhā mayhaṃ, ime jātā vayoharā. </p>
	<p class="paratype22">pātubhūtā devadūtā, pabbajjāsamayo mamā”ti.</p>
	<p class="paratype03">tattha <b>uttamaṅgaruhā</b>ti kesā. kesā hi sabbesaṃ hatthapādādīnaṃ aṅgānaṃ uttame sirasmiṃ ruhattā “uttamaṅgaruhā”ti vuccanti. <b>ime jātā vayoharā</b>ti passatha, tātā, palitapātubhāvena tiṇṇaṃ vayānaṃ haraṇato ime jātā vayoharā. <b>pātubhūtā</b>ti nibbattā. <b>devadūtā</b>ti devo vuccati maccu, tassa dūtāti devadūtā. sirasmiñhi palitesu pātubhūtesu maccurājassa santike ṭhito viya hoti, tasmā palitāni “maccudevassa dūtā”ti vuccanti. devā viya dūtātipi devadūtā. yathā hi alaṅkatapaṭiyattāya devatāya ākāse ṭhatvā “asukadivase tvaṃ marissasī”ti vutte taṃ tatheva hoti, evaṃ sirasmiṃ palitesu pātubhūtesu devatāya byākaraṇasadisameva hoti, tasmā palitāni “devasadisā dūtā”ti vuccanti. visuddhidevānaṃ dūtātipi devadūtā. sabbabodhisattā hi jiṇṇabyādhimatapabbajite disvāva saṃvegamāpajjitvā nikkhamma pabbajanti. yathāha — </p>
	<p class="paratype21">“jiṇṇañca disvā dukhitañca byādhitaṃ, matañca disvā gatamāyusaṅkhayaṃ. </p>
	<p class="paratype22">kāsāyavatthaṃ pabbajitañca disvā, tasmā ahaṃ pabbajitomhi rājā”ti. (theragā. 73 thokaṃ visadisaṃ).</p>
	<p class="paratype03">iminā pariyāyena palitāni visuddhidevānaṃ dūtattā “devadūtā”ti vuccanti. <b>pabbajjāsamayo mamā</b>ti gihibhāvato nikkhantaṭṭhena “pabbajjā”ti laddhanāmassa samaṇaliṅgagahaṇassa kālo mayhanti dasseti.</p>
	<p class="paratype03">so evaṃ vatvā taṃ divasameva rajjaṃ pahāya isipabbajjaṃ pabbajitvā tasmiṃyeva maghadevāmbavane viharanto caturāsīti vassasahassāni cattāro brahmavihāre bhāvetvā aparihīnajjhāne ṭhito kālaṃ katvā brahmaloke nibbattitvā puna tato cuto mithilāyaṃyeva nimi nāma rājā hutvā osakkamānaṃ attano vaṃsaṃ ghaṭetvā tattheva ambavane pabbajitvā brahmavihāre bhāvetvā puna brahmalokūpagova ahosi.</p>
	<p class="paratype03">satthāpi “na, bhikkhave, tathāgato idāneva mahābhinikkhamanaṃ nikkhanto, pubbepi nikkhantoyevā”ti imaṃ dhammadesanaṃ āharitvā dassetvā cattāri saccāni pakāsesi, saccapariyosāne keci sotāpannā ahesuṃ, keci sakadāgāmino, keci anāgāmino. iti bhagavā imāni dve vatthūni kathetvā anusandhiṃ ghaṭetvā jātakaṃ samodhānesi “tadā kappako ānando ahosi, putto rāhulo, maghadevarājā pana ahameva ahosin”ti. </p>
	<p class="paratype06">maghadevajātakavaṇṇanā navamā. </p> 
</body>
</html>