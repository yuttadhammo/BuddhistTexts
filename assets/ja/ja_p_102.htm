<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [96] 6. telapattajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>10. littavaggo</h4>
	<h5>[96] 6. telapattajātakavaṇṇanā</h5>
	<p class="paratype03"><b>samatittikaṃ anavasesaka</b>nti idaṃ satthā sumbharaṭṭhe sedakaṃ nāma nigamaṃ upanissāya aññatarasmiṃ vanasaṇḍe viharanto janapadakalyāṇisuttaṃ ārabbha kathesi. tatra hi bhagavā — </p>
	<p class="paratype02">“seyyathāpi, bhikkhave, ‘janapadakalyāṇī janapadakalyāṇī’ti kho, bhikkhave, mahājanakāyo sannipateyya, sā kho panassa janapadakalyāṇī paramapāsāvinī nacce, paramapāsāvinī gīte. ‘janapadakalyāṇī naccati gāyatī’ti kho, bhikkhave, bhiyyosomattāya mahājanakāyo sannipateyya. atha puriso āgaccheyya jīvitukāmo amaritukāmo sukhakāmo dukkhapaṭikūlo. tamenaṃ evaṃ vadeyya “ayaṃ te, ambho purisa, samatittiko telapatto antarena ca mahājanakāyassa antarena ca janapadakalyāṇiyā pariharitabbo, puriso ca taṃ ukkhittāsiko piṭṭhito piṭṭhito anubandhissati ‘yattheva naṃ thokampi chaḍḍessasi, tattheva te sīsaṃ pātessāmī’”ti. “taṃ kiṃ maññatha, bhikkhave, api nu so puriso amuṃ telapattaṃ amanasikaritvā bahiddhā pamādaṃ āhareyyā”ti? “no hetaṃ, bhante”. upamā kho myāyaṃ, bhikkhave, katā atthassa viññāpanāya. ayamevettha attho — ‘samatittiko telapatto’ti kho, bhikkhave, kāyagatāyetaṃ satiyā adhivacanaṃ. tasmātiha, bhikkhave, evaṃ sikkhitabbaṃ ‘kāyagatā no sati bhāvitā bhavissati susamāraddhā’ti evañhi vo, bhikkhave, sikkhitabban”ti (saṃ. ni. 5.386) — </p>
	<p class="paratype25">idaṃ janapadakalyāṇisuttaṃ sātthaṃ sabyañjanaṃ kathesi.</p>
	<p class="paratype03">tatrāyaṃ saṅkhepattho — <b>janapadakalyāṇī</b>ti janapadamhi kalyāṇī uttamā chasarīradosarahitā pañcakalyāṇasamannāgatā. sā hi yasmā nātidīghā, nātirassā, nātikisā, nātithūlā, nātikāḷā, nāccodātā, atikkantā mānusakavaṇṇaṃ, apattā dibbavaṇṇaṃ, tasmā chasarīradosarahitā. chavikalyāṇaṃ, maṃsakalyāṇaṃ, nhārukalyāṇaṃ, aṭṭhikalyāṇaṃ, vayokalyāṇanti imehi pana pañcahi kalyāṇehi samannāgatattā pañcakalyāṇasamannāgatā nāma. tassā hi āgantukobhāsakiccaṃ nāma natthi, attano sarīrobhāseneva dvādasahatthe ṭhāne ālokaṃ karoti, piyaṅgusāmā vā hoti suvaṇṇasāmā vā. ayamassā <b>chavikalyāṇatā</b>. cattāro panassā hatthapādā mukhapariyosānañca lākhārasaparikammakataṃ viya rattapavāḷarattakambalasadisaṃ hoti. ayamassā <b>maṃsakalyāṇatā</b>. vīsati nakhapattāni maṃsato amuttaṭṭhāne lākhārasapūritāni viya, muttaṭṭhāne khīradhārāsadisāni. ayamassā <b>nhārukalyāṇatā</b>. dvattiṃsa dantā suphusitā sudhotavajirapanti viya khāyanti. ayamassā <b>aṭṭhikalyāṇatā</b>. vīsativassasatikāpi pana samānā soḷasavassuddesikā viya hoti nibbalipalitā. ayamassā <b>vayokalyāṇatā</b>.</p>
	<p class="paratype03"><b>paramapāsāvinī</b>ti ettha pana pasavanaṃ pasavo, pavattīti attho. pasavo eva pāsāvo, paramo pāsāvo paramapāsāvo, so assā atthīti paramapāsāvinī. nacce ca gīte ca uttamappavatti seṭṭhakiriyā. uttamameva naccaṃ naccati, gītañca gāyatīti vuttaṃ hoti.</p>
	<p class="paratype03"><b>atha puriso āgaccheyyā</b>ti na attano ruciyā āgaccheyya, ayaṃ panettha adhippāyo — athevaṃ mahājanamajjhe janapadakalyāṇiyā naccamānāya “sādhu sādhū”ti sādhukāresu aṅguliphoṭanesu celukkhepesu ca pavattamānesu taṃ pavattiṃ sutvā rājā bandhanāgārato ekaṃ corapurisaṃ pakkosāpetvā nigaḷāni chinditvā samatittikaṃ suparipuṇṇaṃ telapattaṃ tassa hatthe datvā ubhohi hatthehi daḷhaṃ gāhāpetvā ekaṃ asihatthaṃ purisaṃ āṇāpesi “etaṃ gahetvā janapadakalyāṇiyā samajjaṭṭhānaṃ gaccha. yattheva cesa pamādaṃ āgamma ekampi telabinduṃ chaḍḍeti, tatthevassa sīsaṃ chindā”ti. so puriso asiṃ ukkhipitvā taṃ tajjento tattha nesi. so maraṇabhayatajjito jīvitukāmatāya pamādavasena taṃ amanasikaritvā sakimpi akkhīni ummīletvā taṃ janapadakalyāṇiṃ na olokesi. evaṃ bhūtapubbamevetaṃ vatthu, sutte pana parikappavasenetaṃ vuttanti veditabbaṃ.</p>
	<p class="paratype03"><b>upamā</b> <b>kho myāya</b>nti ettha pana telapattassa tāva kāyagatāsatiyā opammasaṃsandanaṃ katameva. ettha pana rājā viya kammaṃ daṭṭhabbaṃ, asi viya kilesā, ukkhittāsikapuriso viya māro, telapattahattho puriso viya kāyagatāsatibhāvako vipassakayogāvacaro. iti bhagavā “kāyagatāsatiṃ bhāvetukāmena bhikkhunā telapattahatthena tena purisena viya satiṃ avissajjetvā appamattena kāyagatāsati bhāvetabbā”ti imaṃ suttaṃ āharitvā dassesi.</p>
	<p class="paratype03">bhikkhū imaṃ suttañca atthañca sutvā evamāhaṃsu — “dukkaraṃ, bhante, tena purisena kataṃ tathārūpiṃ janapadakalyāṇiṃ anoloketvā telapattaṃ ādāya gacchantenā”ti. satthā “na, bhikkhave, tena dukkaraṃ kataṃ, sukaramevetaṃ. kasmā? ukkhittāsikena purisena santajjetvā nīyamānatāya. yaṃ pana pubbe paṇḍitā appamādena satiṃ avissajjetvā abhisaṅkhataṃ dibbarūpampi indriyāni bhinditvā anoloketvāva gantvā rajjaṃ pāpuṇiṃsu, etaṃ dukkaran”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa rañño puttasatassa sabbakaniṭṭho hutvā nibbatti, so anupubbena viññutaṃ pāpuṇi. tadā ca rañño gehe paccekabuddhā bhuñjanti, bodhisatto tesaṃ veyyāvaccaṃ karoti. so ekadivasaṃ cintesi “mama bahū bhātaro, lacchāmi nu kho ahaṃ imasmiṃ nagare kulasantakaṃ rajjaṃ, udāhu no”ti? athassa etadahosi “paccekabuddhe pucchitvā jānissāmī”ti. so dutiyadivase paccekabuddhesu āgatesu dhamakaraṇaṃ ādāya pānīyaṃ parissāvetvā pāde dhovitvā telena makkhetvā tesaṃ antarakhajjakaṃ khāditvā nisinnakāle vanditvā ekamantaṃ nisinno tamatthaṃ pucchi. atha naṃ te avocuṃ — kumāra, na tvaṃ imasmiṃ nagare rajjaṃ labhissasi, ito pana vīsayojanasatamatthake gandhāraraṭṭhe takkasilānagaraṃ nāma atthi, tattha gantuṃ sakkonto ito sattame divase rajjaṃ lacchasi. antarāmagge pana mahāvattaniaṭaviyaṃ paripantho atthi, taṃ aṭaviṃ pariharitvā gacchantassa yojanasatiko maggo hoti, ujukaṃ gacchantassa paññāsa yojanāni honti. so hi amanussakantāro nāma. tattha yakkhiniyo antarāmagge gāme ca sālāyo ca māpetvā upari suvaṇṇatārakavicittavitānaṃ mahārahaseyyaṃ paññāpetvā nānāvirāgapaṭasāṇiyo parikkhipitvā dibbālaṅkārehi attabhāvaṃ maṇḍetvā sālāsu nisīditvā āgacchante purise madhurāhi vācāhi saṅgaṇhitvā “kilantarūpā viya paññāyatha, idhāgantvā nisīditvā pānīyaṃ pivitvā gacchathā”ti pakkositvā āgatāgatānaṃ āsanāni datvā attano rūpalīlāvilāsehi palobhetvā kilesavasike katvā attanā saddhiṃ ajjhācāre kate tattheva ne lohitena paggharantena khāditvā jīvitakkhayaṃ pāpenti. rūpagocaraṃ sattaṃ rūpeneva gaṇhanti, saddagocaraṃ madhurena gītavāditasaddena, gandhagocaraṃ dibbagandhehi, rasagocaraṃ dibbena nānaggarasabhojanena, phoṭṭhabbagocaraṃ ubhatolohitakūpadhānehi dibbasayanehi gaṇhanti. sace indriyāni bhinditvā tā anoloketvā satiṃ paccupaṭṭhāpetvā gamissasi, sattame divase tattha rajjaṃ lacchasīti.</p>
	<p class="paratype03">bodhisatto “hotu, bhante, tumhākaṃ ovādaṃ gahetvā kiṃ tā olokessāmī”ti paccekabuddhehi parittaṃ kārāpetvā parittavālukañceva parittasuttañca ādāya paccekabuddhe ca mātāpitaro ca vanditvā nivesanaṃ gantvā attano purise āha — “ahaṃ takkasilāyaṃ rajjaṃ gahetuṃ gacchāmi, tumhe idheva tiṭṭhathā”ti. atha naṃ pañca janā āhaṃsu “mayampi anugacchāmā”ti. “na sakkā tumhehi anugantuṃ, antarāmagge kira yakkhiniyo rūpādigocare manusse evañcevañca rūpādīhi palobhetvā gaṇhanti, mahā paripantho, ahaṃ pana attānaṃ takketvā gacchāmī”ti. “kiṃ pana, deva, mayaṃ tumhehi saddhiṃ gacchantā attano piyāni rūpādīni olokessāma, mayampi tatheva gamissāmā”ti. bodhisatto “tena hi appamattā hothā”ti te pañca jane ādāya maggaṃ paṭipajji.</p>
	<p class="paratype03">yakkhiniyo gāmādīni māpetvā nisīdiṃsu. tesu rūpagocaro puriso tā yakkhiniyo oloketvā rūpārammaṇe paṭibaddhacitto thokaṃ ohīyi. bodhisatto “kiṃ bho, thokaṃ ohīyasī”ti āha. “deva, pādā me rujjanti, thokaṃ sālāyaṃ nisīditvā āgacchāmī”ti. “ambho, etā yakkhiniyo, mā kho patthesī”ti. “yaṃ hoti, taṃ hotu, na sakkomi, devā”ti. “tena hi paññāyissasī”ti itare cattāro ādāya agamāsi. sopi rūpagocarako tāsaṃ santikaṃ agamāsi. tā attanā saddhiṃ ajjhācāre kate taṃ tattheva jīvitakkhayaṃ pāpetvā purato gantvā aññaṃ sālaṃ māpetvā nānātūriyāni gahetvā gāyamānā nisīdiṃsu, tattha saddagocarako ohīyi. purimanayeneva tampi khāditvā purato gantvā nānappakāre gandhakaraṇḍake pūretvā āpaṇaṃ pasāretvā nisīdiṃsu, tattha gandhagocarako ohīyi. tampi khāditvā purato gantvā nānaggarasānaṃ dibbabhojanānaṃ bhājanāni pūretvā odanikāpaṇaṃ pasāretvā nisīdiṃsu, tattha rasagocarako ohīyi. tampi khāditvā purato gantvā dibbasayanāni paññāpetvā nisīdiṃsu, tattha phoṭṭhabbagocarako ohīyi. tampi khādiṃsu, bodhisatto ekakova ahosi.</p>
	<p class="paratype03">athekā yakkhinī “atikharamanto vatāyaṃ, ahaṃ taṃ khāditvāva nivattissāmī”ti bodhisattassa pacchato pacchato agamāsi. aṭaviyā parabhāge vanakammikādayo yakkhiniṃ disvā “ayaṃ te purato gacchanto puriso kiṃ hotī”ti pucchiṃsu. “komārasāmiko me, ayyā”ti. “ambho, ayaṃ evaṃ sukumālā pupphadāmasadisā suvaṇṇavaṇṇā kumārikā attano kulaṃ chaḍḍetvā bhavantaṃ takketvā nikkhantā, kasmā etaṃ akilametvā ādāya na gacchasī”ti? “nesā, ayyā, mayhaṃ pajāpati, yakkhinī esā, etāya me pañca manussā khāditā”ti. “ayyā, purisā nāma kuddhakāle attano pajāpatiyo yakkhiniyopi karonti petiniyopī”ti. sā gacchamānā gabbhinivaṇṇaṃ dassetvā puna sakiṃ vijātavaṇṇaṃ katvā puttaṃ aṅkena ādāya bodhisattaṃ anubandhi, diṭṭhadiṭṭhā purimanayeneva pucchanti. bodhisattopi tatheva vatvā gacchanto takkasilaṃ pāpuṇi. sā puttaṃ antaradhāpetvā ekikāva anubandhi. bodhisatto nagaradvāraṃ gantvā ekissā sālāya nisīdi. sā bodhisattassa tejena pavisituṃ asakkontī dibbarūpaṃ māpetvā sālādvāre aṭṭhāsi.</p>
	<p class="paratype03">tasmiṃ samaye takkasilarājā uyyānaṃ gacchanto taṃ disvā paṭibaddhacitto hutvā “gaccha, imissā sassāmikāssāmikabhāvaṃ jānāhī”ti manussaṃ pesesi. so taṃ upasaṅkamitvā “sassāmikāsī”ti pucchi. “āma, ayya, ayaṃ me sālāya nisinno sāmiko”ti. bodhisatto “nesā mayhaṃ pajāpati, yakkhinī esā, etāya me pañca manussā khāditā”ti āha. sāpi “purisā nāma ayyā kuddhakāle yaṃ icchanti, taṃ vadantī”ti āha. so ubhinnampi vacanaṃ rañño ārocesi. rājā “assāmikabhaṇḍaṃ nāma rājasantakaṃ hotī”ti yakkhiniṃ pakkosāpetvā ekahatthipiṭṭhe nisīdāpetvā nagaraṃ padakkhiṇaṃ katvā pāsādaṃ abhiruyha taṃ aggamahesiṭṭhāne ṭhapesi.</p>
	<p class="paratype03">so nhātavilitto sāyamāsaṃ bhuñjitvā sirīsayanaṃ abhiruhi. sāpi yakkhinī attano upakappanakaṃ āhāraṃ āharitvā alaṅkatapaṭiyattā sirisayane raññā saddhiṃ nipajjitvā rañño rativasena sukhaṃ samappitassa nipannakāle ekena passena parivattitvā parodi. atha naṃ rājā “kiṃ, bhadde, rodasī”ti pucchi. “deva, ahaṃ tumhehi magge disvā ānītā, tumhākañca gehe bahū itthiyo, ahaṃ sapattīnaṃ antare vasamānā kathāya uppannāya ‘ko tuyhaṃ mātaraṃ vā pitaraṃ vā gottaṃ vā jātiṃ vā jānāti, tvaṃ antarāmagge disvā ānītā nāmā’ti sīse gahetvā nippīḷiyamānā viya maṅku bhavissāmi. sace tumhe sakalarajje issariyañca āṇañca mayhaṃ dadeyyātha, koci mayhaṃ cittaṃ kopetvā kathetuṃ na sakkhissatī”ti . “bhadde, mayhaṃ sakalaraṭṭhavāsino na kiñci honti, nāhaṃ etesaṃ sāmiko. ye pana rājāṇaṃ kopetvā akattabbaṃ karonti, tesaññevāhaṃ sāmiko. iminā kāraṇena na sakkā tuyhaṃ sakalaraṭṭhe vā nagare vā issariyañca āṇañca dātun”ti. “tena hi, deva, sace raṭṭhe vā nagare vā āṇaṃ dātuṃ na sakkotha, antonivesane antovaḷañjanakānaṃ upari mama vasaṃ vattanatthāya āṇaṃ dethā”ti. rājā dibbaphoṭṭhabbena baddho tassā vacanaṃ atikkamituṃ asakkonto “sādhu, bhadde, antovaḷañjanakesu tuyhaṃ āṇaṃ dammi, tvaṃ ete attano vase vattāpehī”ti āha. sā “sādhū”ti sampaṭicchitvā rañño niddaṃ okkantakāle yakkhanagaraṃ gantvā yakkhe pakkositvā attanā rājānaṃ jīvitakkhayaṃ pāpetvā aṭṭhimattaṃ sesetvā sabbaṃ nhārucammamaṃsalohitaṃ khādi, avasesā yakkhā mahādvārato paṭṭhāya antonivesane kukkuṭakukkure ādiṃ katvā sabbe khāditvā aṭṭhimattasese akaṃsu.</p>
	<p class="paratype03">punadivase dvāraṃ yathāpihitameva disvā manussā pharasūhi kavāṭāni koṭṭetvā anto pavisitvā sabbaṃ nivesanaṃ aṭṭhikaparikiṇṇaṃ disvā “saccaṃ vata so puriso āha ‘nāyaṃ mayhaṃ pajāpati, yakkhinī esā’ti. rājā pana kiñci ajānitvā taṃ gahetvā attano bhariyaṃ akāsi, sā yakkhe pakkositvā sabbaṃ janaṃ khāditvā gatā bhavissatī”ti āhaṃsu. bodhisattopi taṃ divasaṃ tassāyeva sālāyaṃ parittavālukaṃ sīse katvā parittasuttañca parikkhipitvā khaggaṃ gahetvā ṭhitakova aruṇaṃ uṭṭhāpesi. manussā sakalarājanivesanaṃ sodhetvā haritūpalittaṃ katvā upari gandhehi vilimpitvā pupphāni vikiritvā pupphadāmāni osāretvā dhūmaṃ datvā navamālā bandhitvā sammantayiṃsu “ambho, yo puriso dibbarūpaṃ māpetvā pacchato āgacchantiṃ yakkhiniṃ indriyāni bhinditvā olokanamattampi na akāsi, so ativiya uḷārasatto dhitimā ñāṇasampanno, tādise purise rajjaṃ anusāsante sabbaraṭṭhaṃ sukhitaṃ bhavissati, taṃ rājānaṃ karomā”ti. atha sabbe amaccā ca nāgarā ca ekacchandā hutvā bodhisattaṃ upasaṅkamitvā “deva, tumhe imaṃ rajjaṃ kārethā”ti nagaraṃ pavesetvā ratanarāsimhi ṭhapetvā abhisiñcitvā takkasilarājānaṃ akaṃsu. so cattāri agatigamanāni vajjetvā dasa rājadhamme akopetvā dhammena rajjaṃ kārento dānādīni puññāni katvā yathākammaṃ gato.</p>
	<p class="paratype03">satthā imaṃ atītaṃ āharitvā abhisambuddho hutvā imaṃ gāthamāha — </p>
	<p class="paratype40">96<b>.</b> </p>
	<p class="paratype21">“samatittikaṃ anavasesakaṃ, telapattaṃ yathā parihareyya. </p>
	<p class="paratype22">evaṃ sacittamanurakkhe, patthayāno disaṃ agatapubban”ti.</p>
	<p class="paratype03">tattha <b>samatittika</b>nti antomukhavaṭṭilekhaṃ pāpetvā samabharitaṃ. <b>anavasesaka</b>nti anavasiñcanakaṃ aparissāvanakaṃ katvā. <b>telapatta</b>nti pakkhittatilatelapattaṃ. <b>parihareyyā</b>ti hareyya, ādāya gaccheyya. <b>evaṃ sacittamanurakkhe</b>ti taṃ telabharitaṃ pattaṃ viya attano cittaṃ kāyagatāsatiyā gocare ceva sampayuttasatiyā cāti ubhinnaṃ antare pakkhipitvā yathā muhuttampi bahiddhā gocare na vikkhipati, tathā paṇḍito yogāvacaro rakkheyya gopeyya. kiṃkāraṇā? etassa hi — </p>
	<p class="paratype21">“dunniggahassa lahuno, yatthakāmanipātino. </p>
	<p class="paratype22">cittassa damatho sādhu, cittaṃ dantaṃ sukhāvahan”ti. (dha. pa. 35). </p>
	<p class="paratype25">tasmā — </p>
	<p class="paratype21">“sududdasaṃ sunipuṇaṃ, yatthakāmanipātinaṃ. </p>
	<p class="paratype22">cittaṃ rakkhetha medhāvī, cittaṃ guttaṃ sukhāvahaṃ”. (dha. pa. 36). </p>
	<p class="paratype25">idañhi — </p>
	<p class="paratype21">“dūraṅgamaṃ ekacaraṃ, asarīraṃ guhāsayaṃ. </p>
	<p class="paratype22">ye cittaṃ saṃyamessanti, mokkhanti mārabandhanā”. (dha. pa. 37). </p>
	<p class="paratype25">itarassa pana — </p>
	<p class="paratype21">“anavaṭṭhitacittassa, saddhammaṃ avijānato. </p>
	<p class="paratype22">pariplavapasādassa, paññā na paripūrati”. (dha. pa. 38). </p>
	<p class="paratype25">thirakammaṭṭhānasahāyassa pana — </p>
	<p class="paratype21">“anavassutacittassa, ananvāhatacetaso. </p>
	<p class="paratype22">puññapāpapahīnassa, natthi jāgarato bhayaṃ”. (dha. pa. 39). </p>
	<p class="paratype25">tasmā etaṃ — </p>
	<p class="paratype21">“phandanaṃ capalaṃ cittaṃ, dūrakkhaṃ dunnivārayaṃ. </p>
	<p class="paratype22">ujuṃ karoti medhāvī, usukārova tejanaṃ”. (dha. pa. 33). </p>
	<p class="paratype25">evaṃ ujuṃ karonto sacittamanurakkhe.</p>
	<p class="paratype03"><b>patthayāno</b> <b>disaṃ agatapubba</b>nti imasmiṃ kāyagatāsatikammaṭṭhāne kammaṃ ārabhitvā anamatagge saṃsāre agatapubbaṃ disaṃ patthento pihento vuttanayena sakaṃ cittaṃ rakkheyyāti attho. kā panesā disā nāma? — </p>
	<p class="paratype21">“mātāpitā disā pubbā, ācariyā dakkhiṇā disā. </p>
	<p class="paratype22">puttadārā disā pacchā, mittāmaccā ca uttarā. </p>
	<p class="paratype21">“dāsakammakarā heṭṭhā, uddhaṃ samaṇabrāhmaṇā. </p>
	<p class="paratype22">etā disā namasseyya, alamatto kule gihī”ti. (dī. ni. 3.273) — </p>
	<p class="paratype25">ettha tāva puttadārādayo “disā”ti vuttā. </p>
	<p class="paratype21">“disā catasso vidisā catasso, uddhaṃ adho dasa disā imāyo. </p>
	<p class="paratype22">katamaṃ disaṃ tiṭṭhati nāgarājā, yamaddasā supine chabbisāṇan”ti. (jā. 1.16.104) — </p>
	<p class="paratype25">ettha puratthimādibhedā disāva “disā”ti vuttā. </p>
	<p class="paratype21">“agārino annadapānavatthadā, avhāyikā tampi disaṃ vadanti. </p>
	<p class="paratype22">esā disā paramā setaketu, yaṃ patvā dukkhī sukhino bhavantī”ti. (jā. 1.6.9) — </p>
	<p class="paratype25">ettha pana nibbānaṃ “disā”ti vuttaṃ. idhāpi tadeva adhippetaṃ. tañhi “khayaṃ virāgan”tiādīhi dissati apadissati, tasmā “disā”ti vuccati. anamatagge pana saṃsāre kenaci bālaputhujjanena supinenapi agatapubbatāya agatapubbā disā nāmāti vuttaṃ. taṃ patthayantena kāyagatāsatiyā yogo karaṇīyoti.</p>
	<p class="paratype03">evaṃ satthā nibbānena desanāya kūṭaṃ gahetvā jātakaṃ samodhānesi — “tadā rājaparisā buddhaparisā ahosi, rajjappattakumāro pana ahameva ahosin”ti. </p>
	<p class="paratype06">telapattajātakavaṇṇanā chaṭṭhā. </p> 
</body>
</html>