<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [171] 1. kalyāṇadhammajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>3. kalyāṇavaggo</h4>
	<h5>[171] 1. kalyāṇadhammajātakavaṇṇanā</h5>
	<p class="paratype03"><b>kalyāṇadhammo</b>ti idaṃ satthā jetavane viharanto ekaṃ badhirasassuṃ ārabbha kathesi. sāvatthiyañhi eko kuṭumbiko saddho pasanno tisaraṇagato pañcasīlena samannāgato. so ekadivasaṃ bahūni sappiādīni bhesajjāni ceva pupphagandhavatthādīni ca gahetvā “jetavane satthu santike dhammaṃ sossāmī”ti agamāsi. tassa tattha gatakāle sassu khādanīyabhojanīyaṃ gahetvā dhītaraṃ daṭṭhukāmā taṃ gehaṃ agamāsi, sā ca thokaṃ badhiradhātukā hoti. sā dhītarā saddhiṃ bhuttabhojanā bhattasammadaṃ vinodayamānā dhītaraṃ pucchi — “kiṃ, amma, bhattā te sammodamāno avivadamāno piyasaṃvāsaṃ vasatī”ti. “kiṃ, amma, kathetha yādiso tumhākaṃ jāmātā sīlena ceva ācārasampadāya ca, tādiso pabbajitopi dullabho”ti. upāsikā dhītu vacanaṃ sādhukaṃ asallakkhetvā “pabbajito”ti padameva gahetvā “amma, kasmā te bhattā pabbajito”ti mahāsaddaṃ akāsi. taṃ sutvā sakalagehavāsino “amhākaṃ kira kuṭumbiko pabbajito”ti viraviṃsu. tesaṃ saddaṃ sutvā dvārena sañcarantā “kiṃ nāma kiretan”ti pucchiṃsu. “imasmiṃ kira gehe kuṭumbiko pabbajito”ti. sopi kho kuṭumbiko dasabalassa dhammaṃ sutvā vihārā nikkhamma nagaraṃ pāvisi.</p>
	<p class="paratype03">atha naṃ antarāmaggeyeva eko puriso disvā “samma, tvaṃ kira pabbajitoti tava gehe puttadāraparijano paridevatī”ti āha. athassa etadahosi — “ayaṃ apabbajitameva kira maṃ ‘pabbajito’ti vadati, uppanno kho pana me kalyāṇasaddo na antaradhāpetabbo, ajjeva mayā pabbajituṃ vaṭṭatī”ti tatova nivattitvā satthu santikaṃ gantvā “kiṃ nu kho, upāsaka, idāneva buddhupaṭṭhānaṃ katvā gantvā idāneva paccāgatosī”ti vutte tamatthaṃ ārocetvā “bhante, kalyāṇasaddo nāma uppanno na antaradhāpetuṃ vaṭṭati, tasmā pabbajitukāmo hutvā āgatomhī”ti āha. so pabbajjañca upasampadañca labhitvā sammā paṭipanno nacirasseva arahattaṃ pāpuṇi. idaṃ kira kāraṇaṃ bhikkhusaṅghe pākaṭaṃ jātaṃ. athekadivasaṃ dhammasabhāyaṃ bhikkhū kathaṃ samuṭṭhāpesuṃ — “āvuso, asuko nāma kuṭumbiko ‘uppanno kalyāṇasaddo na antaradhāpetabbo’ti pabbajitvā idāni arahattaṃ patto”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “bhikkhave, porāṇakapaṇḍitāpi ‘uppanno kalyāṇasaddo virādhetuṃ na vaṭṭatī’ti pabbajiṃsuyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto seṭṭhikule nibbattitvā vayappatto pitu accayena seṭṭhiṭṭhānaṃ pāpuṇi. so ekadivasaṃ nivesanā nikkhamitvā rājupaṭṭhānaṃ agamāsi. athassa sassu “dhītaraṃ passissāmī”ti taṃ gehaṃ agamāsi, sā thokaṃ badhiradhātukāti sabbaṃ paccuppannavatthusadisameva. taṃ pana rājupaṭṭhānaṃ gantvā attano gharaṃ āgacchantaṃ disvā eko puriso “tumhe kira pabbajitāti tumhākaṃ gehe mahāparidevo pavattatī”ti āha. bodhisatto “uppanno kalyāṇasaddo nāma na antaradhāpetuṃ vaṭṭatī”ti tatova nivattitvā rañño santikaṃ gantvā “kiṃ, mahāseṭṭhi, idāneva gantvā puna āgatosī”ti vutte “deva, gehajano kira maṃ apabbajitameva ‘pabbajito’ti vatvā paridevati, uppanno kho pana kalyāṇasaddo na antaradhāpetabbo, pabbajissāmahaṃ, pabbajjaṃ me anujānāhī”ti etamatthaṃ pakāsetuṃ imā gāthā āha — </p>
	<p class="paratype40">41<b>.</b> </p>
	<p class="paratype21">“kalyāṇadhammoti yadā janinda, loke samaññaṃ anupāpuṇāti. </p>
	<p class="paratype22">tasmā na hiyyetha naro sapañño, hiriyāpi santo ghuramādiyanti. </p>
	<p class="paratype40">42<b>.</b> </p>
	<p class="paratype21">“sāyaṃ samaññā idha majja pattā, kalyāṇadhammoti janinda loke. </p>
	<p class="paratype22">tāhaṃ samekkhaṃ idha pabbajissaṃ, na hi matthi chando idha kāmabhoge”ti.</p>
	<p class="paratype03">tattha <b>kalyāṇadhammo</b>ti sundaradhammo. <b>samaññaṃ anupāpuṇātī</b>ti yadā sīlavā kalyāṇadhammo pabbajitoti idaṃ paññattivohāraṃ pāpuṇāti. <b>tasmā na hiyyethā</b>ti tato sāmaññato na parihāyetha. <b>hiriyāpi santo dhuramādiyantī</b>ti, mahārāja, sappurisā nāma ajjhattasamuṭṭhitāya hiriyā bahiddhasamuṭṭhitena ottappenapi etaṃ pabbajitadhuraṃ gaṇhanti. <b>idha majja pattā</b>ti idha mayā ajja pattā. <b>tāhaṃ samekkha</b>nti taṃ ahaṃ guṇavasena laddhasamaññaṃ samekkhanto passanto. <b>na hi matthi chando</b>ti na hi me atthi chando. <b>idha kāmabhoge</b>ti imasmiṃ loke kilesakāmavatthukāmaparibhogehi.</p>
	<p class="paratype03">bodhisatto evaṃ vatvā rājānaṃ pabbajjaṃ anujānāpetvā himavantapadesaṃ gantvā isipabbajjaṃ pabbajitvā abhiññā ca samāpattiyo ca nibbattetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, bārāṇasiseṭṭhi pana ahameva ahosin”ti. </p>
	<p class="paratype06">kalyāṇadhammajātakavaṇṇanā paṭhamā. </p> 
</body>
</html>