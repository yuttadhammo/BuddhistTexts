<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [504] 8. bhallātiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>15. vīsatinipāto</h3>
	<h4>[504] 8. bhallātiyajātakavaṇṇanā</h4>
	<p class="paratype03"><b>bhallātiyo</b> <b>nāma ahosi rājā</b>ti idaṃ satthā jetavane viharanto mallikaṃ deviṃ ārabbha kathesi. tassā kira ekadivasaṃ raññā saddhiṃ sayanaṃ nissāya kalaho ahosi. rājā kujjhitvā naṃ na olokesi. sā cintesi “nanu tathāgato rañño mayi kuddhabhāvaṃ na jānātī”ti. satthā taṃ kāraṇaṃ ñatvā punadivase bhikkhusaṅghaparivuto sāvatthiṃ piṇḍāya pavisitvā rañño gehadvāraṃ gato. rājā paccuggantvā pattaṃ gahetvā satthāraṃ pāsādaṃ āropetvā paṭipāṭiyā bhikkhusaṅghaṃ nisīdāpetvā dakkhiṇodakaṃ datvā paṇītenāhārena parivisitvā bhattakiccāvasāne ekamantaṃ nisīdi. satthā “kiṃ nu kho, mahārāja, mallikā na paññāyatī”ti pucchitvā “attano sukhamadamattatāyā”ti vutte “nanu, mahārāja, tvaṃ pubbe kinnarayoniyaṃ nibbattitvā ekarattiṃ kinnariyā vinā hutvā satta vassasatāni paridevamāno vicarī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ bhallātiyo nāma rājā rajjaṃ kārento “aṅgārapakkamigamaṃsaṃ khādissāmī”ti rajjaṃ amaccānaṃ niyyādetvā sannaddhapañcāvudho susikkhitakoleyyakasuṇakhagaṇaparivuto nagarā nikkhamitvā himavantaṃ pavisitvā anugaṅgaṃ gantvā upari abhiruhituṃ asakkonto ekaṃ gaṅgaṃ otiṇṇanadiṃ disvā tadanusārena gacchanto migasūkarādayo vadhitvā aṅgārapakkamaṃsaṃ khādanto uccaṭṭhānaṃ abhiruhi. tattha ramaṇīyā nadikā paripuṇṇakāle thanapamāṇodakā hutvā sandati, aññadā jaṇṇukapamāṇodakā hoti. tattha nānappakārakā macchakacchapā vicaranti. udakapariyante rajatapaṭṭavaṇṇavālukā ubhosu tīresu nānāpupphaphalabharitavinamitā rukkhā pupphaphalarasamattehi nānāvihaṅgamabhamaragaṇehi samparikiṇṇā vividhamigasaṅghanisevitā sītacchāyā. evaṃ ramaṇīyāya hemavatanadiyā tīre dve kinnarā aññamaññaṃ āliṅgitvā paricumbitvā nānappakārehi paridevantā rodanti.</p>
	<p class="paratype03">rājā tassā nadiyā tīrena gandhamādanaṃ abhiruhanto te kinnare disvā “kiṃ nu kho ete evaṃ paridevanti, pucchissāmi ne”ti cintetvā sunakhe oloketvā accharaṃ pahari. susikkhitakoleyyakasunakhā tāya saññāya gumbaṃ pavisitvā urena nipajjiṃsu. so tesaṃ paṭisallīnabhāvaṃ ñatvā dhanukalāpañceva sesāvudhāni ca rukkhaṃ nissāya ṭhapetvā padasaddaṃ akaronto saṇikaṃ tesaṃ santikaṃ gantvā “kiṃkāraṇā tumhe rodathā”ti kinnare pucchi. tamatthaṃ pakāsento satthā tisso gāthā abhāsi — </p>
	<p class="paratype40">186<b>.</b> </p>
	<p class="paratype21">“bhallātiyo nāma ahosi rājā, raṭṭhaṃ pahāya migavaṃ acāri so. </p>
	<p class="paratype22">agamā girivaraṃ gandhamādanaṃ, supupphitaṃ kimpurisānuciṇṇaṃ. </p>
	<p class="paratype40">187<b>.</b> </p>
	<p class="paratype21">“sāḷūrasaṅghañca nisedhayitvā, dhanuṃ kalāpañca so nikkhipitvā. </p>
	<p class="paratype22">upāgami vacanaṃ vattukāmo, yatthaṭṭhitā kimpurisā ahesuṃ. </p>
	<p class="paratype40">188<b>.</b> </p>
	<p class="paratype21">“himaccaye hemavatāya tīre, kimidhaṭṭhitā mantayavho abhiṇhaṃ. </p>
	<p class="paratype22">pucchāmi vo mānusadehavaṇṇe, kathaṃ vo jānanti manussaloke”ti.</p>
	<p class="paratype03">tattha <b>sāḷūrasaṅgha</b>nti sunakhagaṇaṃ. <b>himaccaye</b>ti catunnaṃ hemantamāsānaṃ atikkame. <b>hemavatāyā</b>ti imissā hemavatāya nadiyā tīre.</p>
	<p class="paratype03">rañño vacanaṃ sutvā kinnaro tuṇhī ahosi, kinnarī pana raññā saddhiṃ sallapi — </p>
	<p class="paratype40">189<b>.</b> </p>
	<p class="paratype21">“mallaṃ giriṃ paṇḍarakaṃ tikūṭaṃ, sītodakā anuvicarāma najjo. </p>
	<p class="paratype22">migā manussāva nibhāsavaṇṇā, jānanti no kimpurisāti luddā”ti.</p>
	<p class="paratype03">tattha <b>mallaṃ giri</b>nti samma luddaka, mayaṃ imaṃ mallagiriñca paṇḍarakañca tikūṭañca imā ca najjo anuvicarāma. “mālāgirin”tipi pāṭho. <b>nibhāsavaṇṇā</b>ti nibhāsamānavaṇṇā, dissamānasarīrāti attho.</p>
	<p class="paratype03">tato rājā tisso gāthā abhāsi — </p>
	<p class="paratype40">190<b>.</b> </p>
	<p class="paratype21">“sukiccharūpaṃ paridevayavho, āliṅgito cāsi piyo piyāya. </p>
	<p class="paratype22">pucchāmi vo mānusadehavaṇṇe, kimidha vane rodatha appatītā. </p>
	<p class="paratype40">191<b>.</b> </p>
	<p class="paratype21">“sukiccharūpaṃ paridevayavho, āliṅgito cāsi piyo piyāya. </p>
	<p class="paratype22">pucchāmi vo mānusadehavaṇṇe, kimidha vane vilapatha appatītā. </p>
	<p class="paratype40">192<b>.</b> </p>
	<p class="paratype21">“sukiccharūpaṃ paridevayavho, āliṅgito cāsi piyo piyāya. </p>
	<p class="paratype22">pucchāmi vo mānusadehavaṇṇe, kimidha vane socatha appatītā”ti.</p>
	<p class="paratype03">tattha <b>sukiccharūpa</b>nti suṭṭhu dukkhappattā viya hutvā. <b>āliṅgito cāsi piyo piyāyā</b>ti tayā piyāya tava piyo āliṅgito ca āsi. “āliṅgiyo cāsī”tipi pāṭho, ayamevattho. <b>kimidha vane</b>ti kiṃkāraṇā idha vane antarantarā āliṅgitvā paricumbitvā piyakathaṃ kathetvā puna appatītā rodathāti.</p>
	<p class="paratype03">tato parā ubhinnampi ālāpasallāpagāthā honti — </p>
	<p class="paratype40">193<b>.</b> </p>
	<p class="paratype21">“mayekarattaṃ vippavasimha ludda, akāmakā aññamaññaṃ sarantā. </p>
	<p class="paratype22">tamekarattaṃ anutappamānā, socāma ‘sā ratti punaṃ na hossati’. </p>
	<p class="paratype40">194<b>.</b> </p>
	<p class="paratype21">“yamekarattaṃ anutappathetaṃ, dhanaṃva naṭṭhaṃ pitaraṃva petaṃ. </p>
	<p class="paratype22">pucchāmi vo mānusadehavaṇṇe, kathaṃ vinā vāsamakappayittha. </p>
	<p class="paratype40">195<b>.</b> </p>
	<p class="paratype21">“yamimaṃ nadiṃ passasi sīghasotaṃ, nānādumacchādanaṃ selakūlaṃ. </p>
	<p class="paratype22">taṃ me piyo uttari vassakāle, mamañca maññaṃ anubandhatīti. </p>
	<p class="paratype40">196<b>.</b> </p>
	<p class="paratype21">“ahañca aṅkolakamocināmi, atimuttakaṃ sattaliyothikañca. </p>
	<p class="paratype22">‘piyo ca me hehiti mālabhārī, ahañca naṃ mālinī ajjhupessaṃ’. </p>
	<p class="paratype40">197<b>.</b> </p>
	<p class="paratype21">“ahañcidaṃ kuravakamocināmi, uddālakā pāṭalisindhuvārakā. </p>
	<p class="paratype22">‘piyo ca me hehiti mālabhārī, ahañca naṃ mālinī ajjhupessaṃ’. </p>
	<p class="paratype40">198<b>.</b> </p>
	<p class="paratype21">“ahañca sālassa supupphitassa, oceyya pupphāni karomi mālaṃ. </p>
	<p class="paratype22">‘piyo ca me hehiti mālabhārī, ahañca naṃ mālinī ajjhupessaṃ’. </p>
	<p class="paratype40">199<b>.</b> </p>
	<p class="paratype21">“ahañca sālassa supupphitassa, oceyya pupphāni karomi bhāraṃ. </p>
	<p class="paratype22">idañca no hehiti santharatthaṃ, yatthajjimaṃ viharissāma rattiṃ. </p>
	<p class="paratype40">200<b>.</b> </p>
	<p class="paratype21">“ahañca kho agaḷuṃ candanañca, silāya piṃsāmi pamattarūpā. </p>
	<p class="paratype22">‘piyo ca me hehiti rositaṅgo, ahañca naṃ rositā ajjhupessaṃ’. </p>
	<p class="paratype40">201<b>.</b> </p>
	<p class="paratype21">“athāgamā salilaṃ sīghasotaṃ, nudaṃ sāle salaḷe kaṇṇikāre. </p>
	<p class="paratype22">āpūratha tena muhuttakena, sāyaṃ nadī āsi mayā suduttarā. </p>
	<p class="paratype40">202<b>.</b> </p>
	<p class="paratype21">“ubhosu tīresu mayaṃ tadā ṭhitā, sampassantā ubhayo aññamaññaṃ. </p>
	<p class="paratype22">sakimpi rodāma sakiṃ hasāma, kicchena no āgamā saṃvarī sā. </p>
	<p class="paratype40">203<b>.</b> </p>
	<p class="paratype21">“pātova kho uggate sūriyamhi, catukkaṃ nadiṃ uttariyāna ludda. </p>
	<p class="paratype22">āliṅgiyā aññamaññaṃ mayaṃ ubho, sakimpi rodāma sakiṃ hasāma. </p>
	<p class="paratype40">204<b>.</b> </p>
	<p class="paratype21">“tīhūnakaṃ satta satāni ludda, yamidha mayaṃ vippavasimha pubbe. </p>
	<p class="paratype22">vassekimaṃ jīvitaṃ bhūmipāla, ko nīdha kantāya vinā vaseyya. </p>
	<p class="paratype40">205<b>.</b> </p>
	<p class="paratype21">“āyuñca vo kīvatako nu samma, sacepi jānātha vadetha āyuṃ. </p>
	<p class="paratype22">anussavā vuḍḍhato āgamā vā, akkhātha metaṃ avikampamānā. </p>
	<p class="paratype40">206<b>.</b> </p>
	<p class="paratype21">“āyuñca no vassasahassaṃ ludda, na cantarā pāpako atthi rogo. </p>
	<p class="paratype22">appañca dukkhaṃ sukhameva bhiyyo, avītarāgā vijahāma jīvitan”ti.</p>
	<p class="paratype03">tattha <b>mayekaratta</b>nti mayaṃ ekarattaṃ. <b>vippavasimhā</b>ti vippayuttā hutvā vasimha. <b>anutappamānā</b>ti “anicchamānānaṃ no ekaratto atīto”ti taṃ ekarattaṃ anucintayamānā. <b>punaṃ na hessatī</b>ti puna na bhavissati nāgamissatīti socāma. <b>dhanaṃva naṭṭhaṃ pitaraṃva peta</b>nti dhanaṃ vā naṭṭhaṃ pitaraṃ vā mātaraṃ vāpetaṃ kālakataṃ kiṃ nu kho tumhe cintayamānā kena kāraṇena taṃ ekarattaṃ vinā vāsaṃ akappayittha, idaṃ me ācikkhathāti pucchati. <b>yamima</b>nti yaṃ imaṃ. <b>selakūla</b>nti dvinnaṃ selānaṃ antare sandamānaṃ. <b>vassakāle</b>ti ekassa meghassa uṭṭhāya vassanakāle . amhākañhi imasmiṃ vanasaṇḍe rativasena carantānaṃ eko megho uṭṭhahi. atha me piyasāmiko kinnaromaṃ “pacchato āgacchatī”ti maññamāno etaṃ nadiṃ uttarīti āha.</p>
	<p class="paratype03"><b>ahañcā</b>ti ahaṃ panetassa paratīraṃ gatabhāvaṃ ajānantī supupphitāni aṅkolakādīni pupphāni ocināmi. tattha <b>sattaliyothikañcā</b>ti kundālapupphañca suvaṇṇayothikañca ocinantī pana “piyo ca me mālabhārī bhavissati, ahañca naṃ mālinī hutvā ajjhupessan”ti iminā kāraṇena ocināmi. <b>uddālakā pāṭalisindhuvārakā</b>ti tepi mayā ocitāyevāti vadati. <b>oceyyā</b>ti ocinitvā. <b>agaḷuṃ candanañcā</b>ti kāḷāgaḷuñca rattacandanañca. <b>rositaṅgo</b>ti vilittasarīro. <b>rositā</b>ti vilittā hutvā. <b>ajjhupessa</b>nti sayane upagamissāmi. <b>nudaṃ sāle salaḷe kaṇṇikāre</b>ti etāni mayā ocinitvā tīre ṭhapitāni pupphāni nudantaṃ harantaṃ. <b>suduttarā</b>ti tassā hi orimatīre ṭhitakāleyeva nadiyā udakaṃ āgataṃ, taṅkhaṇaññeva sūriyo atthaṅgato, vijjulatā niccharanti, kinnarā nāma udakabhīrukā honti, iti sā otarituṃ na visahi. tenāha <b>“sāyaṃ nadī āsi mayā suduttarā”</b>ti.</p>
	<p class="paratype03"><b>sampassantā</b>ti vijjulatāniccharaṇakāle passantā. <b>rodāmā</b>ti andhakārakāle apassantā rodāma, vijjulatāniccharaṇakāle passantā hasāma. <b>saṃvarī</b>ti ratti. <b>catukka</b>nti tucchaṃ. <b>uttariyānā</b>ti uttaritvā. <b>tīhūnaka</b>nti tīhi ūnāni satta vassasatāni. <b>yamidha maya</b>nti yaṃ kālaṃ idha mayaṃ vippavasimha, so ito tīhi ūnakāni satta vassasatāni hontīti vadati. <b>vassekima</b>nti vassaṃ ekaṃ imaṃ, tumhākaṃ ekameva vassasataṃ imaṃ jīvitanti vadati. <b>ko nīdhā</b>ti evaṃ parittake jīvite ko nu idha kantāya vinā bhaveyya, ayuttaṃ tava piyabhariyāya vinā bhavitunti dīpeti.</p>
	<p class="paratype03"><b>kīvatako nū</b>ti rājā kinnariyā vacanaṃ sutvā “imesaṃ āyuppamāṇaṃ pucchissāmī”ti cintetvā “tumhākaṃ kittako āyū”ti pucchati. <b>anussavā</b>ti sace vo kassaci vadantassa vā sutaṃ, mātāpitūnaṃ vā vuḍḍhānaṃ mahallakānaṃ santikā āgamo atthi, atha me tato anussavā vuḍḍhato āgamā vā etaṃ avikampamānā akkhātha. <b>na cantarā</b>ti amhākaṃ vassasahassaṃ āyu, antarā ca no pāpako jīvitantarāyakaro rogopi natthi. <b>avītarāgā</b>ti aññamaññaṃ avigatapemāva hutvā.</p>
	<p class="paratype03">taṃ sutvā rājā “ime hi nāma tiracchānagatā hutvā ekarattiṃ vippayogena satta vassasatāni rodantā vicaranti, ahaṃ pana tiyojanasatike rajje mahāsampattiṃ pahāya araññe vicarāmi, aho akiccakārimhī”ti tatova nivatto bārāṇasiṃ gantvā “kiṃ te, mahārāja, himavante acchariyaṃ diṭṭhan”ti amaccehi puṭṭho sabbaṃ ārocetvā tato paṭṭhāya dānāni dadanto bhoge bhuñji. tamatthaṃ pakāsento satthā — </p>
	<p class="paratype40">207<b>.</b> </p>
	<p class="paratype21">“idañca sutvāna amānusānaṃ, bhallātiyo ittaraṃ jīvitanti. </p>
	<p class="paratype22">nivattatha na migavaṃ acari, adāsi dānāni abhuñji bhoge”ti. — </p>
	<p class="paratype25">imaṃ gāthaṃ vatvā puna ovadanto dve gāthā abhāsi — </p>
	<p class="paratype40">208<b>.</b> </p>
	<p class="paratype21">“idañca sutvāna amānusānaṃ, sammodatha mā kalahaṃ akattha. </p>
	<p class="paratype22">mā vo tapī attakammāparādho, yathāpi te kimpurisekarattaṃ. </p>
	<p class="paratype40">209<b>.</b> </p>
	<p class="paratype21">“idañca sutvāna amānusānaṃ, sammodatha mā vivādaṃ akattha. </p>
	<p class="paratype22">mā vo tapī attakammāparādho, yathāpi te kimpurisekarattan”ti.</p>
	<p class="paratype03">tattha <b>amānusāna</b>nti kinnarānaṃ. <b>attakammāparādho</b>ti attano kammadoso. <b>kimpurisekaratta</b>nti yathā te kimpurise ekarattiṃ kato attano kammadoso tapi, tathā tumhepi mā tapīti attho.</p>
	<p class="paratype03">mallikā devī tathāgatassa dhammadesanaṃ sutvā uṭṭhāyāsanā añjaliṃ paggayha dasabalassa thutiṃ karontī osānagāthamāha — </p>
	<p class="paratype40">210<b>.</b> </p>
	<p class="paratype21">“vividhaṃ adhimanā suṇomahaṃ, vacanapathaṃ tava atthasaṃhitaṃ. </p>
	<p class="paratype22">muñcaṃ giraṃ nudaseva me daraṃ, samaṇa sukhāvaha jīva me ciran”ti.</p>
	<p class="paratype03">tattha <b>vividhaṃ adhimanā suṇomaha</b>nti bhante, tumhehi vividhehi nānākāraṇehi alaṅkaritvā desitaṃ dhammadesanaṃ ahaṃ adhimanā pasannacittā hutvā suṇomi. <b>vacanapatha</b>nti taṃ tumhehi vuttaṃ vividhavacanaṃ. <b>muñcaṃ giraṃ nudaseva me dara</b>nti kaṇṇasukhaṃ madhuraṃ giraṃ muñcanto mama hadaye sokadarathaṃ nudasiyeva harasiyeva. <b>samaṇa</b> <b>sukhāvaha jīva me cira</b>nti bhante buddhasamaṇa, dibbamānusalokiyalokuttarasukhāvaha mama sāmi dhammarāja, ciraṃ jīvāti.</p>
	<p class="paratype03">kosalarājā tato paṭṭhāya tāya saddhiṃ samaggavāsaṃ vasi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kinnaro kosalarājā ahosi, kinnarī mallikā devī, bhallātiyarājā ahameva ahosin”ti. </p>
	<p class="paratype06">bhallātiyajātakavaṇṇanā aṭṭhamā. </p> 
</body>
</html>