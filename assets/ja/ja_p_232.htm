<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [226] 6. kosiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>8. kāsāvavaggo</h4>
	<h5>[226] 6. kosiyajātakavaṇṇanā</h5>
	<p class="paratype03"><b>kāle</b> <b>nikkhamanā sādhū</b>ti idaṃ satthā jetavane viharanto kosalarājānaṃ ārabbha kathesi. kosalarājā paccantavūpasamanatthāya akāle nikkhami. vatthu heṭṭhā vuttanayameva.</p>
	<p class="paratype03">satthā pana atītaṃ āharitvā āha — “mahārāja, atīte bārāṇasirājā akāle nikkhamitvā uyyāne khandhāvāraṃ nivesayi. tasmiṃ kāle eko ulūkasakuṇo veḷugumbaṃ pavisitvā nilīyi. kākasenā āgantvā ‘nikkhantameva taṃ gaṇhissāmā’”ti parivāresi. so sūriyatthaṅgamanaṃ anoloketvā akāleyeva nikkhamitvā palāyituṃ ārabhi. atha naṃ kākā parivāretvā tuṇḍehi koṭṭentā paripātesuṃ. rājā bodhisattaṃ āmantetvā “kiṃ nu kho, paṇḍita, ime kākā kosiyaṃ paripātentī”ti pucchi. bodhisatto “akāle, mahārāja, attano vasanaṭṭhānā nikkhamantā evarūpaṃ dukkhaṃ paṭilabhantiyeva, tasmā akāle attano vasanaṭṭhānā nikkhamituṃ na vaṭṭatī”ti imamatthaṃ pakāsento imaṃ gāthādvayamāha — </p>
	<p class="paratype40">151<b>.</b> </p>
	<p class="paratype21">“kāle nikkhamanā sādhu, nākāle sādhu nikkhamo. </p>
	<p class="paratype27">akālena hi nikkhamma, ekakampi bahujjano. </p>
	<p class="paratype22">na kiñci atthaṃ joteti, dhaṅkasenāva kosiyaṃ. </p>
	<p class="paratype40">152<b>.</b> </p>
	<p class="paratype21">“dhīro ca vidhividhānaññū, paresaṃ vivarānugū. </p>
	<p class="paratype22">sabbāmitte vasīkatvā, kosiyova sukhī siyā”ti.</p>
	<p class="paratype03">tattha <b>kāle nikkhamanā sādhū</b>ti, mahārāja, nikkhamanā nāma nikkhamanaṃ vā parakkamanaṃ vā yuttapayuttakāle sādhu. <b>nākāle sādhu nikkhamo</b>ti akāle pana attano vasanaṭṭhānato aññattha gantuṃ nikkhamo nāma nikkhamanaṃ vā parakkamanaṃ vā na sādhu. <b>“akālena hī”</b>tiādīsu catūsu padesu paṭhamena saddhiṃ tatiyaṃ, dutiyena catutthaṃ yojetvā evaṃ attho veditabbo. attano vasanaṭṭhānato hi koci puriso akālena nikkhamitvā vā parakkamitvā vā <b>na kiñci</b> <b>atthaṃ joteti,</b> attano appamattakampi vuḍḍhiṃ uppādetuṃ na sakkoti, atha kho <b>ekakampi bahujjano</b> bahupi so paccatthikajano etaṃ akāle nikkhamantaṃ vā parakkamantaṃ vā ekakaṃ parivāretvā mahāvināsaṃ pāpeti. tatrāyaṃ upamā — <b>dhaṅkasenāva kosiyaṃ,</b> yathā ayaṃ dhaṅkasenā imaṃ akāle nikkhamantañca parakkamantañca kosiyaṃ tuṇḍehi vitudanti mahāvināsaṃ pāpenti, tathā tasmā tiracchānagate ādiṃ katvā kenaci akāle attano vasanaṭṭhānato na nikkhamitabbaṃ na parakkamitabbanti. </p>
	<p class="paratype01">dutiyagāthāya <b>dhīro</b>ti paṇḍito. <b>vidhī</b>ti porāṇakapaṇḍitehi ṭhapitapaveṇī. <b>vidhāna</b>nti koṭṭhāso vā saṃvidahanaṃ vā. <b>vivarānugū</b>ti vivaraṃ anugacchanto jānanto. <b>sabbāmitte</b>ti sabbe amitte. <b>vasīkatvā</b>ti attano vase katvā. <b>kosiyovā</b>ti imamhā bālakosiyā añño paṇḍitakosiyo viya. idaṃ vuttaṃ hoti — yo ca kho paṇḍito “imasmiṃ kāle nikkhamitabbaṃ parakkamitabbaṃ, imasmiṃ na nikkhamitabbaṃ na parakkamitabban”ti porāṇakapaṇḍitehi ṭhapitassa paveṇisaṅkhātassa vidhino koṭṭhāsasaṅkhātaṃ vidhānaṃ vā tassa vā vidhino vidhānaṃ saṃvidahanaṃ anuṭṭhānaṃ jānāti, so vidhividhānaññū paresaṃ attano paccāmittānaṃ vivaraṃ ñatvā yathā nāma paṇḍito kosiyo rattisaṅkhāte attano kāle nikkhamitvā ca parakkamitvā ca tattha tattha sayitānaññeva kākānaṃ sīsāni chindamāno te sabbe amitte vasīkatvā sukhī siyā, evaṃ dhīropi kāle nikkhamitvā parakkamitvā attano paccāmitte vasīkatvā sukhī niddukkho bhaveyyāti. rājā bodhisattassa vacanaṃ sutvā nivatti.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, paṇḍitāmacco pana ahameva ahosin”ti. </p>
	<p class="paratype06">kosiyajātakavaṇṇanā chaṭṭhā. </p> 
</body>
</html>