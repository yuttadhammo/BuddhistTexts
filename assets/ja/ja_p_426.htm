<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [420] 4. sumaṅgalajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>8. aṭṭhakanipāto</h3>
	<h4>[420] 4. sumaṅgalajātakavaṇṇanā</h4>
	<p class="paratype03"><b>bhusamhi kuddho</b>ti idaṃ satthā jetavane viharanto rājovādasuttaṃ ārabbha kathesi. tadā pana satthā raññā yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchimhi nibbatto vayappatto pitu accayena rajjaṃ kāresi, mahādānaṃ pavattesi. tassa sumaṅgalo nāma uyyānapālo ahosi. atheko paccekabuddho nandamūlakapabbhārā nikkhamitvā cārikaṃ caramāno bārāṇasiṃ patvā uyyāne vasitvā punadivase nagaraṃ piṇḍāya pāvisi. tamenaṃ rājā disvā pasannacitto vanditvā pāsādaṃ āropetvā rājāsane nisīdāpetvā nānaggarasehi khādanīyabhojanīyehi parivisitvā anumodanaṃ sutvā pasanno attano uyyāne vasanatthāya paṭiññaṃ gāhāpetvā uyyānaṃ pavesetvā sayampi bhuttapātarāso tattha gantvā rattiṭṭhānadivāṭṭhānādīni saṃvidahitvā sumaṅgalaṃ nāma uyyānapālaṃ veyyāvaccakaraṃ katvā nagaraṃ pāvisi. paccekabuddho tato paṭṭhāya nibaddhaṃ rājagehe bhuñjanto tattha ciraṃ vasi, sumaṅgalopi naṃ sakkaccaṃ upaṭṭhahi.</p>
	<p class="paratype03">athekadivasaṃ paccekabuddho sumaṅgalaṃ āmantetvā “ahaṃ katipāhaṃ asukagāmaṃ nissāya vasitvā āgacchissāmi, rañño ārocehī”ti vatvā pakkāmi. sumaṅgalopi rañño ārocesi. paccekabuddho katipāhaṃ tattha vasitvā sāyaṃ sūriye atthaṅgate taṃ uyyānaṃ paccāgami. sumaṅgalo tassa āgatabhāvaṃ ajānanto attano gehaṃ agamāsi. paccekabuddhopi pattacīvaraṃ paṭisāmetvā thokaṃ caṅkamitvā pāsāṇaphalake nisīdi. taṃ divasaṃ pana uyyānapālassa gharaṃ pāhunakā āgamiṃsu. so tesaṃ sūpabyañjanatthāya “uyyāne abhayaladdhaṃ migaṃ māressāmī”ti dhanuṃ ādāya uyyānaṃ gantvā migaṃ upadhārento paccekabuddhaṃ disvā “mahāmigo bhavissatī”ti saññāya saraṃ sannayhitvā vijjhi. paccekabuddho sīsaṃ vivaritvā “sumaṅgalā”ti āha. so saṃvegappatto vanditvā “bhante, ahaṃ tumhākaṃ āgatabhāvaṃ ajānanto ‘migo’ti saññāya vijjhiṃ, khamatha me”ti vatvā “hotu dāni kiṃ karissasi, ehi saraṃ luñcitvā gaṇhāhī”ti vutte vanditvā saraṃ luñci, mahatī vedanā uppajji. paccekabuddho tattheva parinibbāyi. uyyānapālo “sace rājā jānissati, nāsessatī”ti puttadāraṃ gahetvā tatova palāyi. tāvadeva “paccekabuddho parinibbuto”ti devatānubhāvena sakalanagaraṃ ekakolāhalaṃ jātaṃ.</p>
	<p class="paratype03">punadivase manussā uyyānaṃ gantvā paccekabuddhaṃ disvā “uyyānapālo paccekabuddhaṃ māretvā palāto”ti rañño kathayiṃsu. rājā mahantena parivārena uyyānaṃ gantvā sattāhaṃ sarīrapūjaṃ katvā mahantena sakkārena jhāpetvā dhātuyo ādāya cetiyaṃ katvā taṃ pūjento dhammena rajjaṃ kāresi. sumaṅgalopi ekasaṃvaccharaṃ vītināmetvā “rañño cittaṃ jānissāmī”ti āgantvā ekaṃ amaccaṃ passitvā “mayi rañño cittaṃ jānāhī”ti āha. amaccopi rañño santikaṃ gantvā tassa guṇaṃ kathesi. rājā asuṇanto viya ahosi. puna kiñci avatvā rañño anattamanabhāvaṃ sumaṅgalassa kathesi. so dutiyasaṃvaccharepi āgantvā tatheva rājā tuṇhī ahosi. tatiyasaṃvacchare āgantvā puttadāraṃ gahetvāva āgami. amacco rañño cittamudubhāvaṃ ñatvā taṃ rājadvāre ṭhapetvā tassāgatabhāvaṃ rañño kathesi. rājā taṃ pakkosāpetvā paṭisanthāraṃ katvā “sumaṅgala, kasmā tayā mama puññakkhettaṃ paccekabuddho mārito”ti pucchi. so “nāhaṃ, deva, ‘paccekabuddhaṃ māremī’ti māresiṃ, apica kho iminā nāma kāraṇena idaṃ nāma akāsin”ti taṃ pavattiṃ ācikkhi. atha naṃ rājā “tena hi mā bhāyī”ti samassāsetvā puna uyyānapālameva akāsi.</p>
	<p class="paratype03">atha naṃ so amacco pucchi “deva, kasmā tumhe dve vāre sumaṅgalassa guṇaṃ sutvāpi kiñci na kathayittha, kasmā pana tatiyavāre sutvā taṃ pakkositvā anukampitthā”ti? rājā “tāta, raññā nāma kuddhena sahasā kiñci kātuṃ na vaṭṭati, tenāhaṃ pubbe tuṇhī hutvā tatiyavāre sumaṅgale mama cittassa mudubhāvaṃ ñatvā taṃ pakkosāpesin”ti rājavattaṃ kathento imā gāthā āha — </p>
	<p class="paratype40">27<b>.</b> </p>
	<p class="paratype21">“bhusamhi kuddhoti avekkhiyāna, na tāva daṇḍaṃ paṇayeyya issaro. </p>
	<p class="paratype22">aṭṭhānaso appatirūpamattano, parassa dukkhāni bhusaṃ udīraye. </p>
	<p class="paratype40">28<b>.</b> </p>
	<p class="paratype21">“yato ca jāneyya pasādamattano, atthaṃ niyuñjeyya parassa dukkaṭaṃ. </p>
	<p class="paratype22">tadāyamatthoti sayaṃ avekkhiya, athassa daṇḍaṃ sadisaṃ nivesaye. </p>
	<p class="paratype40">29<b>.</b> </p>
	<p class="paratype21">“na cāpi jhāpeti paraṃ na attanaṃ, amucchito yo nayate nayānayaṃ. </p>
	<p class="paratype22">yo daṇḍadhāro bhavatīdha issaro, sa vaṇṇagutto siriyā na dhaṃsati. </p>
	<p class="paratype40">30<b>.</b> </p>
	<p class="paratype21">“ye khattiyā se anisammakārino, paṇenti daṇḍaṃ sahasā pamucchitā. </p>
	<p class="paratype22">avaṇṇasaṃyutā jahanti jīvitaṃ, ito vimuttāpi ca yanti duggatiṃ. </p>
	<p class="paratype40">31<b>.</b> </p>
	<p class="paratype21">“dhamme ca ye ariyappavedite ratā, anuttarā te vacasā manasā kammunā ca. </p>
	<p class="paratype22">te santisoraccasamādhisaṇṭhitā, vajanti lokaṃ dubhayaṃ tathāvidhā. </p>
	<p class="paratype40">32<b>.</b> </p>
	<p class="paratype21">“rājāhamasmi narapamadānamissaro, sacepi kujjhāmi ṭhapemi attanaṃ. </p>
	<p class="paratype22">nisedhayanto janataṃ tathāvidhaṃ, paṇemi daṇḍaṃ anukampa yoniso”ti.</p>
	<p class="paratype03">tattha <b>avekkhiyānā</b>ti avekkhitvā jānitvā. idaṃ vuttaṃ hoti — tāta, pathavissaro rājā nāma “ahaṃ bhusaṃ kuddho balavakodhābhibhūto”ti ñatvā aṭṭhavatthukādibhedaṃ daṇḍaṃ parassa na paṇayeyya na vatteyya. kiṃkāraṇā? kuddho hi aṭṭhavatthukaṃ soḷasavatthukaṃ katvā aṭṭhānena akāraṇena attano rājabhāvassa ananurūpaṃ “imaṃ ettakaṃ nāma āharatha, idañca tassa karothā”ti parassa bhusaṃ dukkhāni balavadukkhāni udīraye.</p>
	<p class="paratype03"><b>yato</b>ti yadā. idaṃ vuttaṃ hoti — yadā pana rājā parasmiṃ uppannaṃ attano pasādaṃ jāneyya, atha parassa dukkaṭaṃ atthaṃ niyuñjeyya upaparikkheyya, tadā evaṃ niyuñjanto “ayaṃ nāmettha attho, ayaṃ etassa doso”ti sayaṃ attapaccakkhaṃ katvā athassa aparādhakārakassa aṭṭhavatthukahetu aṭṭheva, soḷasavatthukahetu soḷaseva kahāpaṇe gaṇhamāno daṇḍaṃ sadisaṃ katadosānurūpaṃ nivesaye ṭhapeyya pavatteyyāti.</p>
	<p class="paratype03"><b>amucchito</b>ti chandādīhi agatikilesehi amucchito anabhibhūto hutvā yo nayānayaṃ nayate upaparikkhati, so neva paraṃ jhāpeti, na attānaṃ. chandādivasena hi ahetukaṃ daṇḍaṃ pavattento parampi tena daṇḍena jhāpeti dahati pīḷeti, attānampi tatonidānena pāpena. ayaṃ pana na paraṃ jhāpeti, na attānaṃ. <b>yo daṇḍadhāro bhavatīdha issaro</b>ti yo idha pathavissaro rājā idha sattaloke dosānucchavikaṃ daṇḍaṃ pavattento daṇḍadhāro hoti. <b>sa vaṇṇagutto</b>ti guṇavaṇṇena ceva yasavaṇṇena ca gutto rakkhito siriyā na dhaṃsati na parihāyati . <b>avaṇṇasaṃyutā jahantī</b>ti adhammikā lolarājāno avaṇṇena yuttā hutvā jīvitaṃ jahanti.</p>
	<p class="paratype03"><b>dhamme ca ye ariyappavedite</b>ti ye rājāno ācārāriyehi dhammikarājūhi pavedite dasavidhe rājadhamme ratā. <b>anuttarā te</b>ti te vacasā manasā kammunā ca tīhipi etehi anuttarā jeṭṭhakā. <b>te santisoraccasamādhisaṇṭhitā</b>ti te agatipahānena kilesasantiyañca susīlyasaṅkhāte soracce ca ekaggatāsamādhimhi ca saṇṭhitā patiṭṭhitā dhammikarājāno. <b>vajanti lokaṃ dubhaya</b>nti dhammena rajjaṃ kāretvā manussalokato devalokaṃ, devalokato manussalokanti ubhayalokameva vajanti, nirayādīsu na nibbattanti. <b>narapamadāna</b>nti narānañca nārīnañca. <b>ṭhapemi attana</b>nti kuddhopi kodhavasena agantvā attānaṃ porāṇakarājūhi ṭhapitanayasmiṃyeva dhamme ṭhapemi, vinicchayadhammaṃ na bhindāmīti.</p>
	<p class="paratype03">evaṃ chahi gāthāhi raññā attano guṇe kathite sabbāpi rājaparisā tuṭṭhā “ayaṃ sīlācāraguṇasampatti tumhākaññeva anurūpā”ti rañño guṇe kathesuṃ. sumaṅgalo pana parisāya kathitāvasāne uṭṭhāya rājānaṃ vanditvā añjaliṃ paggayha rañño thutiṃ karonto tisso gāthā abhāsi — </p>
	<p class="paratype40">33<b>.</b> </p>
	<p class="paratype21">“sirī ca lakkhī ca taveva khattiya, janādhipa mā vijahi kudācanaṃ. </p>
	<p class="paratype22">akkodhano niccapasannacitto, anīgho tuvaṃ vassasatāni pālaya. </p>
	<p class="paratype40">34<b>.</b> </p>
	<p class="paratype21">“guṇehi etehi upeta khattiya, ṭhitamariyavattī suvaco akodhano. </p>
	<p class="paratype22">sukhī anuppīḷa pasāsa mediniṃ, ito vimuttopi ca yāhi suggatiṃ. </p>
	<p class="paratype40">35<b>.</b> </p>
	<p class="paratype21">“evaṃ sunītena subhāsitena, dhammena ñāyena upāyaso nayaṃ. </p>
	<p class="paratype22">nibbāpaye saṅkhubhitaṃ mahājanaṃ, mahāva megho salilena medinin”ti.</p>
	<p class="paratype03">tattha <b>sirī ca lakkhī cā</b>ti parivārasampatti ca paññā ca. <b>anīgho</b>ti niddukkho hutvā. <b>upeta khattiyā</b>ti upeto khattiya, ayameva vā pāṭho. <b>ṭhitamariyavattī</b>ti ṭhitāriyavatti, ariyavatti nāma dasarājadhammasaṅkhātaṃ porāṇarājavattaṃ, tattha patiṭṭhitattā ṭhitarājadhammo hutvāti attho. <b>anuppīḷa pasāsa medini</b>nti anuppīḷaṃ pasāsa mediniñca, ayameva vā pāṭho. <b>sunītenā</b>ti sunayena suṭṭhu kāraṇena. <b>dhammenā</b>ti dasakusalakammapathadhammena. <b>ñāyenā</b>ti purimapadasseva vevacanaṃ. <b>upāyaso</b>ti upāyakosallena. <b>naya</b>nti nayanto rajjaṃ anusāsanto dhammikarājā. <b>nibbāpaye</b>ti imāya paṭipattiyā kāyikacetasikadukkhaṃ darathaṃ apanento kāyikacetasikadukkhasaṅkhubhitampi mahājanaṃ mahāmegho salilena mediniṃ viya nibbāpeyya, tvampi tatheva nibbāpehīti dassento evamāha.</p>
	<p class="paratype03">satthā kosalarañño ovādavasena imaṃ dhammadesanaṃ āharitvā jātakaṃ samodhānesi — “tadā paccekabuddho parinibbuto, sumaṅgalo ānando ahosi, rājā pana ahameva ahosin”ti. </p>
	<p class="paratype06">sumaṅgalajātakavaṇṇanā catutthā. </p> 
</body>
</html>