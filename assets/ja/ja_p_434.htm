<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [428] 2. kosambiyajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>9. navakanipāto</h3>
	<h4>[428] 2. kosambiyajātakavaṇṇanā</h4>
	<p class="paratype03"><b>puthusaddo</b>ti idaṃ satthā kosambiṃ nissāya ghositārāme viharanto kosambiyaṃ bhaṇḍanakārake bhikkhū ārabbha kathesi. vatthu <b>kosambakakkhandhake</b> (mahāva. 451 ādayo) āgatameva, ayaṃ panettha saṅkhepo. tadā kira dve bhikkhū ekasmiṃ āvāse vasiṃsu vinayadharo ca suttantiko ca. tesu suttantiko ekadivasaṃ sarīravalañjaṃ katvā udakakoṭṭhake ācamanaudakāvasesaṃ bhājane ṭhapetvā nikkhami. pacchā vinayadharo tattha paviṭṭho taṃ udakaṃ disvā nikkhamitvā itaraṃ pucchi “āvuso, tayā udakaṃ ṭhapitan”ti. “āmāvuso”ti. “kiṃ panettha āpattibhāvaṃ na jānāsī”ti? “āmāvuso na jānāmī”ti. “hoti, āvuso, ettha āpattī”ti? “tena hi paṭikarissāmi nan”ti. “sace pana te, āvuso, asañcicca asatiyā kataṃ, natthi āpattī”ti. so tassā āpattiyā anāpattidiṭṭhi ahosi. vinayadharopi attano nissitakānaṃ “ayaṃ suttantiko āpattiṃ āpajjamānopi na jānātī”ti ārocesi. te tassa nissitake disvā “tumhākaṃ upajjhāyo āpattiṃ āpajjitvāpi āpattibhāvaṃ na jānātī”ti āhaṃsu. te gantvā attano upajjhāyassa ārocesuṃ. so evamāha — “ayaṃ vinayadharo pubbe ‘anāpattī’ti vatvā idāni ‘āpattī’ti vadati, musāvādī eso”ti. te gantvā “tumhākaṃ upajjhāyo musāvādī”ti evaṃ aññamaññaṃ kalahaṃ vaḍḍhayiṃsu. tato vinayadharo okāsaṃ labhitvā tassa āpattiyā adassanena ukkhepanīyakammaṃ akāsi. tato paṭṭhāya tesaṃ paccayadāyakā upāsakāpi dve koṭṭhāsā ahesuṃ. ovādapaṭiggāhikā bhikkhuniyopi ārakkhadevatāpi dve koṭṭhāsā ahesuṃ. tāsaṃ sandiṭṭhasambhattā ākāsaṭṭhadevatāpi yāva brahmalokā sabbe puthujjanā dve pakkhā ahesuṃ. yāva akaniṭṭhabhavanā pana idaṃ kolāhalaṃ agamāsi.</p>
	<p class="paratype03">atheko bhikkhu tathāgataṃ upasaṅkamitvā ukkhepakānaṃ “dhammikeneva kammena ayaṃ ukkhitto, ukkhittānuvattakānaṃ adhammikena kammena ukkhitto”ti laddhiṃ, ukkhepakehi vāriyamānānampi tesaṃ taṃ anuparivāretvā caraṇabhāvañca satthu ārocesi. bhagavā “samaggā kira hontū”ti dve vāre pesetvā “na icchanti bhante samaggā bhavitun”ti sutvā tatiyavāre “bhinno bhikkhusaṅgho”ti tesaṃ santikaṃ gantvā ukkhepakānaṃ ukkhepane, itaresañca asañcicca āpattiyā adassane ādīnavaṃ vatvā pakkāmi. puna tesaṃ tattheva ekasīmāyaṃ uposathādīni kāretvā bhattaggādīsu bhaṇḍanajātānaṃ “āsanantarikāya nisīditabban”ti bhattagge vattaṃ paññāpetvā “idānipi bhaṇḍanajātā viharantī”ti sutvā tattha gantvā “alaṃ, bhikkhave, mā bhaṇḍanan”tiādīni vatvā aññatarena bhikkhunā dhammavādinā bhagavato vihesaṃ anicchantena “āgametu, bhante, bhagavā dhammasāmi, appossukko bhante, bhagavā diṭṭhadhammasukhavihāraṃ anuyutto viharatu, mayaṃ tena bhaṇḍanena kalahena viggahena vivādena paññāyissāmā”ti vutte --</p>
	<p class="paratype03">bhūtapubbaṃ, bhikkhave, bārāṇasiyaṃ brahmadatto nāma kāsirājā ahosīti brahmadattena dīghītissa kosalarañño rajjaṃ acchanditvā aññātakavesena vasantassa māritabhāvañceva dīghāvukumārena attano jīvite dinne tato paṭṭhāya tesaṃ samaggabhāvañca kathetvā “tesañhi nāma, bhikkhave, rājūnaṃ ādinnadaṇḍānaṃ ādinnasatthānaṃ evarūpaṃ khantisoraccaṃ bhavissati. idha kho taṃ, bhikkhave, sobhetha, yaṃ tumhe evaṃ svākkhāte dhammavinaye pabbajitā samānā khamā ca bhaveyyātha soratā cā”ti ovaditvā dutiyampi tatiyampi “alaṃ, bhikkhave, mā bhaṇḍanan”ti vāretvā anoramante disvā “pariyādiṇṇarūpā kho ime moghapurisā, na yime sukarā saññāpetun”ti pakkamitvā punadivase piṇḍapātapaṭikkanto gandhakuṭiyā thokaṃ vissamitvā senāsanaṃ saṃsāmetvā attano pattacīvaramādāya saṅghamajjhe ākāse ṭhatvā imā gāthā abhāsi — </p>
	<p class="paratype40">10<b>.</b> </p>
	<p class="paratype21">“puthusaddo samajano, na bālo koci maññatha. </p>
	<p class="paratype22">saṅghasmiṃ bhijjamānasmiṃ, nāññaṃ bhiyyo amaññaruṃ. </p>
	<p class="paratype40">11<b>.</b> </p>
	<p class="paratype21">“parimuṭṭhā paṇḍitābhāsā, vācāgocarabhāṇino. </p>
	<p class="paratype22">yāvicchanti mukhāyāmaṃ, yena nītā na taṃ vidū. </p>
	<p class="paratype40">12<b>.</b> </p>
	<p class="paratype21">“akkocchi maṃ avadhi maṃ, ajini maṃ ahāsi me. </p>
	<p class="paratype22">ye ca taṃ upanayhanti, veraṃ tesaṃ na sammati. </p>
	<p class="paratype40">13<b>.</b> </p>
	<p class="paratype21">“akkocchi maṃ avadhi maṃ, ajini maṃ ahāsi me. </p>
	<p class="paratype22">ye ca taṃ nupanayhanti, veraṃ tesūpasammati. </p>
	<p class="paratype40">14<b>.</b> </p>
	<p class="paratype21">“na hi verena verāni, sammantīdha kudācanaṃ. </p>
	<p class="paratype22">averena ca sammanti, esa dhammo sanantano. </p>
	<p class="paratype40">15<b>.</b> </p>
	<p class="paratype21">“pare ca na vijānanti, mayamettha yamāmase. </p>
	<p class="paratype22">ye ca tattha vijānanti, tato sammanti medhagā. </p>
	<p class="paratype40">16<b>.</b> </p>
	<p class="paratype21">“aṭṭhicchinnā pāṇaharā, gavāssadhanahārino. </p>
	<p class="paratype27">raṭṭhaṃ vilumpamānānaṃ, tesampi hoti saṅgati. </p>
	<p class="paratype22">kasmā tumhāka no siyā. </p>
	<p class="paratype40">17<b>.</b> </p>
	<p class="paratype21">“sace labhetha nipakaṃ sahāyaṃ, saddhiṃcaraṃ sādhuvihāridhīraṃ. </p>
	<p class="paratype22">abhibhuyya sabbāni parissayāni, careyya tenattamano satīmā. </p>
	<p class="paratype40">18<b>.</b> </p>
	<p class="paratype21">“no ce labhetha nipakaṃ sahāyaṃ, saddhiṃcaraṃ sādhuvihāridhīraṃ. </p>
	<p class="paratype22">rājāva raṭṭhaṃ vijitaṃ pahāya, eko care mātaṅgaraññeva nāgo. </p>
	<p class="paratype40">19<b>.</b> </p>
	<p class="paratype21">“ekassa caritaṃ seyyo, natthi bāle sahāyatā. </p>
	<p class="paratype22">eko care na pāpāni kayirā, appossukko mātaṅgaraññeva nāgo”ti.</p>
	<p class="paratype03">tattha puthu mahāsaddo assāti <b>puthusaddo. samajano</b>ti samāno ekasadiso jano, sabbovāyaṃ bhaṇḍanakārakajano samantato saddanicchāraṇena puthusaddo ceva sadiso cāti vuttaṃ hoti. <b>na bālo koci maññathā</b>ti tattha koci ekopi “ahaṃ bālo”ti na maññittha, sabbe paṇḍitamānino, sabbovāyaṃ bhaṇḍanakārako janoyeva. <b>nāññaṃ bhiyyo amaññaru</b>nti koci ekopi “ahaṃ bālo”ti na maññittha, bhiyyo ca saṅghasmiṃ bhijjamāne aññampi ekaṃ “mayhaṃ kāraṇā saṅgho bhijjatī”ti idaṃ kāraṇaṃ na maññitthāti attho.</p>
	<p class="paratype03"><b>parimuṭṭhā</b>ti muṭṭhassatino. <b>paṇḍitābhāsā</b>ti attano paṇḍitamānena paṇḍitasadisā. <b>vācāgocarabhāṇino</b>ti rā-kārassa rassādeso kato, vācāgocarā ca na satipaṭṭhānādiariyadhammagocarā, bhāṇino ca. kathaṃ bhāṇino? <b>yāvicchanti mukhāyāma</b>nti, yāva mukhaṃ pasāretuṃ icchanti, tāva pasāretvā aggapādehi ṭhatvā bhāṇino, ekopi saṅghagāravena mukhasaṅkocanaṃ na karotīti attho. <b>yena nītā</b>ti yena bhaṇḍanena imaṃ nillajjabhāvaṃ nītā. <b>na taṃ vidū</b>ti evaṃ “ādīnavaṃ idan”ti taṃ na jānanti.</p>
	<p class="paratype03"><b>ye</b> <b>ca taṃ upanayhantī</b>ti taṃ “akkocchi man”tiādikaṃ ākāraṃ ye upanayhanti. <b>sanantano</b>ti porāṇo. <b>pare</b>ti paṇḍite ṭhapetvā tato aññe bhaṇḍanakārakā pare nāma. te ettha saṅghamajjhe kolāhalaṃ karontā “mayaṃ yamāmase upayamāma nassāma, satataṃ samitaṃ maccusantikaṃ gacchāmā”ti na jānanti. <b>ye ca tattha vijānantī</b>ti ye tattha paṇḍitā “mayaṃ maccusamīpaṃ gacchāmā”ti vijānanti. <b>tato sammanti medhagā</b>ti bhikkhave, evañhi te jānantā yonisomanasikāraṃ uppādetvā medhagānaṃ kalahānaṃ vūpasamāya paṭipajjanti.</p>
	<p class="paratype03"><b>aṭṭhicchinnā</b>ti ayaṃ gāthā brahmadattañca dīghāvukumārañca sandhāya vuttā. tesampi hoti saṅgati. kasmā tumhākaṃ na hoti? yesaṃ vo neva mātāpitūnaṃ aṭṭhīni chinnāni, na pāṇā haṭā, na gavāssadhanāni haṭāni. idaṃ vuttaṃ hoti — bhikkhave, tesañhi nāma ādinnadaṇḍānaṃ ādinnasatthānaṃ rājūnaṃ evarūpā saṅgati samāgamo āvāhavivāhasambandhaṃ katvā ekato pānabhojanaṃ hoti, tumhe evarūpe sāsane pabbajitvā attano veramattampi jahituṃ na sakkotha, ko tumhākaṃ bhikkhubhāvoti.</p>
	<p class="paratype03"><b>sace</b> <b>labhethā</b>tiādigāthāyo paṇḍitasahāyassa ca bālasahāyassa ca vaṇṇāvaṇṇadīpanatthaṃ vuttā. <b>abhibhuyya sabbāni parissayānī</b>ti sabbe pākaṭaparissaye ca paṭicchannaparissaye ca abhibhavitvā tena saddhiṃ attamano satimā careyya. <b>rājāva raṭṭhaṃ vijitaṃ pahāyā</b>ti yathā attano vijitaṃ raṭṭhaṃ mahājanakarājā ca arindamarājā ca pahāya ekakova cariṃsu, evaṃ careyyāti attho. <b>mātaṅgaraññeva nāgo</b>ti mātaṅgo araññe nāgova. <b>mātaṅgo</b>ti hatthī vuccati, <b>nāgo</b>ti mahantādhivacanametaṃ. yathā hi mātuposako mātaṅganāgo araññe ekako cari, na ca pāpāni akāsi, yathā ca sīlavahatthināgo. yathā ca pālileyyako, evaṃ eko care, na ca pāpāni kayirāti vuttaṃ hoti.</p>
	<p class="paratype03">satthā evaṃ kathetvāpi te bhikkhū samagge kātuṃ asakkonto bālakaloṇakagāmaṃ gantvā bhaguttherassa ekībhāve ānisaṃsaṃ kathetvā tato tiṇṇaṃ kulaputtānaṃ vasanaṭṭhānaṃ gantvā tesaṃ sāmaggivāse ānisaṃsaṃ kathetvā tato pālileyyakavanasaṇḍaṃ gantvā tattha temāsaṃ vasitvā puna kosambiṃ agantvā sāvatthimeva agamāsi. kosambivāsinopi upāsakā “ime kho ayyā, kosambakā bhikkhū bahuno amhākaṃ anatthassa kārakā, imehi ubbāḷho bhagavā pakkanto, imesaṃ neva abhivādanādīni karissāma, na upagatānaṃ piṇḍapātaṃ dassāma, evaṃ ime pakkamissanti vā veraṃ viramissanti vā bhagavantaṃ vā pasādessantī”ti sammantayitvā tatheva akaṃsu. te tena daṇḍakammena pīḷitā sāvatthiṃ gantvā bhagavantaṃ khamāpesuṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “pitā suddhodanamahārājā ahosi, mātā mahāmāyā, dīghāvukumāro pana ahameva ahosin”ti. </p>
	<p class="paratype06">kosambiyajātakavaṇṇanā dutiyā. </p> 
</body>
</html>