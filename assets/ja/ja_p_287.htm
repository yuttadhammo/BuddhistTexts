<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [281] 1. abbhantarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[281] 1. abbhantarajātakavaṇṇanā</h5>
	<p class="paratype03"><b>abbhantaro</b> <b>nāma dumo</b>ti idaṃ satthā jetavane viharanto sāriputtattherassa bimbādevītheriyā ambarasadānaṃ ārabbha kathesi. sammāsambuddhe hi pavattitavaradhammacakke vesāliyaṃ kūṭāgārasālāyaṃ viharante mahāpajāpatī gotamī pañca sākiyasatāni ādāya gantvā pabbajjaṃ yācitvā pabbajjañceva upasampadañca labhi. aparabhāge tā pañcasatā bhikkhuniyo <b>nandakovādaṃ</b> (ma. ni. 3.398 ādayo) sutvā arahattaṃ pāpuṇiṃsu. satthari pana sāvatthiṃ upanissāya viharante rāhulamātā bimbādevī “sāmiko me pabbajitvā sabbaññutaṃ patto, puttopi me pabbajitvā tasseva santike vasati, ahaṃ agāramajjhe kiṃkarissāmi, ahampi pabbajitvā sāvatthiṃ gantvā sammāsambuddhañca puttañca nibaddhaṃ passamānā viharissāmī”ti cintetvā bhikkhunupassayaṃ gantvā pabbajitvā ācariyupajjhāyāhi saddhiṃ sāvatthiṃ gantvā satthārañca piyaputtañca passamānā ekasmiṃ bhikkhunupassaye vāsaṃ kappesi. rāhulasāmaṇero āgantvā mātaraṃ passati.</p>
	<p class="paratype03">athekadivasaṃ theriyā udaravāto kuppi. sā putte daṭṭhuṃ āgate tassa dassanatthāya nikkhamituṃ nāsakkhi, aññāva āgantvā aphāsukabhāvaṃ kathayiṃsu. so mātu santikaṃ gantvā “kiṃ te laddhuṃ vaṭṭatī”ti pucchi. “tāta, agāramajjhe me sakkharayojite ambarase pīte udaravāto vūpasammati, idāni piṇḍāya caritvā jīvikaṃ kappema, kuto taṃ labhissāmā”ti. sāmaṇero “labhanto āharissāmī”ti vatvā nikkhami. tassa panāyasmato upajjhāyo dhammasenāpati, ācariyo mahāmoggallāno, cūḷapitā ānandatthero, pitā sammāsambuddhoti mahāsampatti. evaṃ santepi aññassa santikaṃ agantvā upajjhāyassa santikaṃ gantvā vanditvā dummukhākāro hutvā aṭṭhāsi. atha naṃ thero “kiṃ nu kho, rāhula, dummukho viyāsī”ti āha. “mātu me, bhante, theriyā udaravāto kupito”ti. “kiṃ laddhuṃ vaṭṭatī”ti? “sakkharayojitena kira ambarasena phāsu hotī”ti. “hotu labhissāmi, mā cintayī”ti.</p>
	<p class="paratype03">so punadivase taṃ ādāya sāvatthiṃ pavisitvā sāmaṇeraṃ āsanasālāyaṃ nisīdāpetvā rājadvāraṃ agamāsi. kosalarājā theraṃ disvā nisīdāpesi, taṅkhaṇaññeva uyyānapālo piṇḍipakkānaṃ madhurāmbānaṃ ekaṃ puṭaṃ āhari. rājā ambānaṃ tacaṃ apanetvā sakkharaṃ pakkhipitvā sayameva madditvā therassa pattaṃ pūretvā adāsi. thero rājanivesanā nikkhamitvā āsanasālaṃ gantvā sāmaṇerassa adāsi “haritvā mātu te dehī”ti. so haritvā adāsi, theriyā paribhuttamatteva udaravāto vūpasami. rājāpi manussaṃ pesesi — “thero idha nisīditvā ambarasaṃ na paribhuñji, gaccha kassaci dinnabhāvaṃ jānāhī”ti. so therena saddhiṃyeva gantvā taṃ pavattiṃ ñatvā āgantvā rañño kathesi. rājā cintesi — “sace satthā agāraṃ ajjhāvasissa, cakkavattirājā abhavissa, rāhulasāmaṇero pariṇāyakaratanaṃ, therī itthiratanaṃ, sakalacakkavāḷarajjaṃ etesaññeva abhavissa. amhehi ete upaṭṭhahantehi caritabbaṃ assa, idāni pabbajitvā amhe upanissāya vasantesu etesu na yuttaṃ amhākaṃ pamajjitun”ti. so tato paṭṭhāya theriyā nibaddhaṃ ambarasaṃ dāpesi. therena bimbādevītheriyā ambarasassa dinnabhāvo bhikkhusaṅghe pākaṭo jāto. athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso, sāriputtatthero kira bimbādevītheriṃ ambarasena santappesī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva rāhulamātā sāriputtena ambarasena santappitā, pubbepesa etaṃ santappesiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsigāmake brāhmaṇakule nibbattitvā vayappatto takkasilāyaṃ sabbasippāni uggaṇhitvā saṇṭhapitagharāvāso mātāpitūnaṃ accayena isipabbajjaṃ pabbajitvā himavantapadese abhiññā ca samāpattiyo ca nibbattetvā isigaṇaparivuto gaṇasatthā hutvā dīghassa addhuno accayena loṇambilasevanatthāya pabbatapādā otaritvā cārikaṃ caramāno bārāṇasiṃ patvā uyyāne vāsaṃ kappesi. athassa isigaṇassa sīlatejena sakkassa bhavanaṃ kampi. sakko āvajjamāno taṃ kāraṇaṃ ñatvā “imesaṃ tāpasānaṃ avāsāya parisakkissāmi, atha te bhinnāvāsā upaddutā caramānā cittekaggataṃ na labhissanti, evaṃ me phāsukaṃ bhavissatī”ti cintetvā “ko nu kho upāyo”ti vīmaṃsanto imaṃ upāyaṃ addasa — majjhimayāmasamanantare rañño aggamahesiyā sirigabbhaṃ pavisitvā ākāse ṭhatvā “bhadde, sace tvaṃ abbhantarāmbapakkaṃ khādeyyāsi, puttaṃ labhissasi, so cakkavattirājā bhavissatī”ti ācikkhissāmi. rājā deviyā kathaṃ sutvā ambapakkatthāya uyyānaṃ pesessati, athāhaṃ ambāni antaradhāpessāmi, rañño uyyāne ambānaṃ abhāvaṃ ārocessanti, “ke te khādantī”ti vutte “tāpasā khādantī”ti vakkhanti, taṃ sutvā rājā tāpase pothetvā nīharāpessati, evaṃ te upaddutā bhavissantīti.</p>
	<p class="paratype03">so majjhimayāmasamanantare sirigabbhaṃ pavisitvā ākāse ṭhito attano devarājabhāvaṃ jānāpetvā tāya saddhiṃ sallapanto purimā dve gāthā avoca — </p>
	<p class="paratype40">91<b>.</b> </p>
	<p class="paratype21">“abbhantaro nāma dumo, yassa dibyamidaṃ phalaṃ. </p>
	<p class="paratype22">bhutvā dohaḷinī nārī, cakkavattiṃ vijāyati. </p>
	<p class="paratype40">92<b>.</b> </p>
	<p class="paratype21">“tvampi bhadde mahesīsi, sā cāpi patino piyā. </p>
	<p class="paratype22">āharissati te rājā, idaṃ abbhantaraṃ phalan”ti.</p>
	<p class="paratype03">tattha <b>abbhantaro nāma dumo</b>ti iminā tāva gāmanigamajanapadapabbatādīnaṃ asukassa abbhantaroti avatvā kevalaṃ ekaṃ abbhantaraṃ ambarukkhaṃ kathesi. <b>yassa dibyamidaṃ phala</b>nti yassa ambarukkhassa devatānaṃ paribhogārahaṃ dibyaṃ phalaṃ. <b>ida</b>nti pana nipātamattameva. <b>dohaḷinī</b>ti sañjātadohaḷā. <b>tvampi, bhadde, mahesīsī</b>ti tvaṃ, sobhane mahesī, asi. aṭṭhakathāyaṃ pana “mahesī cā”tipi pāṭho. <b>sā cāpi patino piyā</b>ti soḷasannaṃ devīsahassānaṃ abbhantare aggamahesī cāpi patino cāpi piyāti attho. <b>āharissati te rājā, idaṃ abbhantaraṃ phala</b>nti tassā te piyāya aggamahesiyā idaṃ mayā vuttappakāraṃ phalaṃ rājā āharāpessati, sā tvaṃ taṃ paribhuñjitvā cakkavattigabbhaṃ labhissasīti.</p>
	<p class="paratype03">evaṃ sakko deviyā imā dve gāthā vatvā “tvaṃ appamattā hohi, mā papañcaṃ akāsi, sve rañño āroceyyāsī”ti taṃ anusāsitvā attano vasanaṭṭhānameva gato. sā punadivase gilānālayaṃ dassetvā paricārikānaṃ saññaṃ datvā nipajji. rājā samussitasetacchatte sīhāsane nisinno nāṭakāni passanto deviṃ adisvā “kahaṃ, devī”ti paricārike pucchi. “gilānā, devā”ti. so tassā santikaṃ gantvā sayanapasse nisīditvā piṭṭhiṃ parimajjanto “kiṃ te, bhadde, aphāsukan”ti pucchi. “mahārāja aññaṃ aphāsukaṃ nāma natthi, dohaḷo me uppanno”ti. “kiṃ icchasi, bhadde”ti? “abbhantarāmbaphalaṃ devā”ti. “abbhantarāmbo nāma kahaṃ atthī”ti? “nāhaṃ, deva, abbhantarāmbaṃ jānāmi, tassa pana me phalaṃ labhamānāya jīvitaṃ atthi, alabhamānāya natthī”ti. “tena hi āharāpessāmi, mā cintayī”ti rājā deviṃ assāsetvā uṭṭhāya gantvā rājapallaṅke nisinno amacce pakkosāpetvā “deviyā abbhantarāmbe nāma dohaḷo uppanno, kiṃ kātabban”ti pucchi. “deva dvinnaṃ ambānaṃ antare ṭhito ambo abbhantarāmbo nāma, uyyānaṃ pesetvā abbhantare ṭhitāmbato phalaṃ āharāpetvā deviyā dāpethā”ti.</p>
	<p class="paratype03">rājā “sādhu, evarūpaṃ ambaṃ āharathā”ti uyyānaṃ pesesi. sakko attano ānubhāvena uyyāne ambāni khāditasadisāni katvā antaradhāpesi. ambatthāya gatā manussā sakalauyyānaṃ vicarantā ekaṃ ambampi alabhitvā gantvā uyyāne ambānaṃ abhāvaṃ rañño kathayiṃsu. “ke ambāni khādantī”ti? “tāpasā, devā”ti. “tāpase uyyānato pothetvā nīharathā”ti. manussā “sādhū”ti paṭissuṇitvā nīhariṃsu. sakkassa manoratho matthakaṃ pāpuṇi. devī ambaphalatthāya nibaddhaṃ katvā nipajjiyeva. rājā kattabbakiccaṃ apassanto amacce ca brāhmaṇe ca sannipātāpetvā “abbhantarāmbassa atthibhāvaṃ jānāthā”ti pucchi. brāhmaṇā āhaṃsu — “deva, abbhantarāmbo nāma devatānaṃ paribhogo, ‘himavante kañcanaguhāya anto atthī’ti ayaṃ no paramparāgato anussavo”ti. “ko pana tato ambaṃ āharituṃ sakkhissatī”ti? “na sakkā tattha manussabhūtena gantuṃ, ekaṃ suvapotakaṃ pesetuṃ vaṭṭatī”ti.</p>
	<p class="paratype03">tena ca samayena rājakule eko suvapotako mahāsarīro kumārakānaṃ yānakacakkanābhimatto thāmasampanno paññavā upāyakusalo. rājā taṃ āharāpetvā “tāta suvapotaka, ahaṃ tava bahūpakāro, kañcanapañjare vasasi, suvaṇṇataṭṭake madhulāje khādasi, sakkharapānakaṃ pivasi, tayāpi amhākaṃ ekaṃ kiccaṃ nittharituṃ vaṭṭatī”ti āha. “kiṃ, devā”ti. “tāta deviyā abbhantarāmbe dohaḷo uppanno, so ca ambo himavante kañcanapabbatantare atthi devatānaṃ paribhogo, na sakkā manussabhūtena tattha gantuṃ, tayā tato ambaphalaṃ āharituṃ vaṭṭatī”ti. “sādhu, deva, āharissāmī”ti. atha naṃ rājā suvaṇṇataṭṭake madhulāje khādāpetvā sakkharapānakaṃ pāyetvā satapākatelena tassa pakkhantarāni makkhetvā ubhohi hatthehi gahetvā sīhapañjare ṭhatvā ākāse vissajjesi. sopi rañño nipaccakāraṃ dassetvā ākāse pakkhandanto manussapathaṃ atikkamma himavante paṭhame pabbatantare vasantānaṃ sukānaṃ santikaṃ gantvā abbhantarāmbo nāma kattha atthi, kathetha me taṃ ṭhānan”ti pucchi. “mayaṃ na jānāma, dutiye pabbatantare sukā jānissantī”ti.</p>
	<p class="paratype03">so tesaṃ vacanaṃ sutvā tato uppatitvā dutiyaṃ pabbatantaraṃ agamāsi, tathā tatiyaṃ, catutthaṃ, pañcamaṃ, chaṭṭhaṃ agamāsi. tatthapi naṃ sukā “na mayaṃ jānāma, sattamapabbatantare sukā jānissantī”ti āhaṃsu. so tatthapi gantvā “abbhantarāmbo nāma kattha atthī”ti pucchi. “asukaṭṭhāne nāma kañcanapabbatantare”ti āhaṃsu. “ahaṃ tassa phalatthāya āgato, maṃ tattha netvā tato me phalaṃ dāpethā”ti. sukagaṇā āhaṃsu — “samma, so vessavaṇamahārājassa paribhogo, na sakkā upasaṅkamituṃ, sakalarukkho mūlato paṭṭhāya sattahi lohajālehi parikkhitto, sahassakumbhaṇḍarakkhasā rakkhanti, tehi diṭṭhassa jīvitaṃ nāma natthi, kappuṭṭhānaggiavīcimahānirayasadisaṭṭhānaṃ, mā tattha patthanaṃ karī”ti. “sace tumhe na gacchatha, mayhaṃ ṭhānaṃ ācikkhathā”ti. “tena hi asukena ca asukena ca ṭhānena yāhī”ti. so tehi ācikkhitavaseneva suṭṭhu maggaṃ upadhāretvā taṃ ṭhānaṃ gantvā divā attānaṃ adassetvā majjhimayāmasamanantare rakkhasānaṃ niddokkamanasamaye abbhantarāmbassa santikaṃ gantvā ekena mūlantarena saṇikaṃ abhiruhituṃ ārabhi. lohajālaṃ “kirī”ti saddamakāsi .</p>
	<p class="paratype03">rakkhasā pabujjhitvā sukapotakaṃ disvā “ambacoroyan”ti gahetvā kammakaraṇaṃ saṃvidahiṃsu. eko “mukhe pakkhipitvā gilissāmi nan”ti āha, aparo “hatthehi madditvā puñjitvā vippakirissāmi nan”ti, aparo “dvedhā phāletvā aṅgāresu pacitvā khādissāmī”ti. so tesaṃ kammakaraṇasaṃvidhānaṃ sutvāpi asantasitvāva te rakkhase āmantetvā “ambho rakkhasā, tumhe kassa manussā”ti āha. “vessavaṇamahārājassā”ti. “ambho, tumhepi ekassa raññova manussā, ahampi raññova manusso, bārāṇasirājā maṃ abbhantarāmbaphalatthāya pesesi, svāhaṃ tattheva attano rañño jīvitaṃ datvā āgato. yo hi attano mātāpitūnañceva sāmikassa ca atthāya jīvitaṃ pariccajati, so devalokeyeva nibbattati, tasmā ahampi imamhā tiracchānayoniyā cavitvā devaloke nibbattissāmī”ti vatvā tatiyaṃ gāthamāha — </p>
	<p class="paratype40">93<b>.</b> </p>
	<p class="paratype21">“bhatturatthe parakkanto, yaṃ ṭhānamadhigacchati. </p>
	<p class="paratype22">sūro attapariccāgī, labhamāno bhavāmahan”ti.</p>
	<p class="paratype03">tattha <b>bhatturatthe</b>ti bhattā vuccanti bhattādīhi bharaṇaposakā pitā mātā sāmiko ca, iti tividhassapetassa bhattu atthāya. <b>parakkanto</b>ti parakkamaṃ karonto vāyamanto. <b>yaṃ ṭhānamadhigacchatī</b>ti yaṃ sukhakāraṇaṃ yasaṃ vā lābhaṃ vā saggaṃ vā adhigacchati. <b>sūro</b>ti abhīru vikkamasampanno. <b>attapariccāgī</b>ti kāye ca jīvite ca nirapekkho hutvā tassa tividhassapi bhattu atthāya attānaṃ pariccajanto. <b>labhamāno bhavāmaha</b>nti yaṃ so evarūpo sūro devasampattiṃ vā manussasampattiṃ vā labhati, ahampi taṃ labhamāno bhavāmi, tasmā hāsova me ettha, na tāso, kiṃ maṃ tumhe tāsethāti.</p>
	<p class="paratype03">evaṃ so imāya gāthāya tesaṃ dhammaṃ desesi. te tassa dhammakathaṃ sutvā pasannacittā “dhammiko esa, na sakkā māretuṃ, vissajjema nan”ti vatvā sukapotakaṃ vissajjetvā ‘ambho sukapotaka, muttosi, amhākaṃ hatthato sotthinā gacchā”ti āhaṃsu. “mayhaṃ āgamanaṃ mā tucchaṃ karotha, detha me ekaṃ ambaphalan”ti. “sukapotaka, tuyhaṃ ekaṃ ambaphalaṃ dātuṃ nāma na bhāro, imasmiṃ pana rukkhe ambāni aṅketvā gahitāni, ekasmiṃ phale asamente amhākaṃ jīvitaṃ natthi. vessavaṇena hi kujjhitvā sakiṃ olokite tattakapāle pakkhittatilā viya kumbhaṇḍasahassaṃ bhijjitvā vippakirīyati, tena te dātuṃ na sakkoma, labhanaṭṭhānaṃ pana ācikkhissāmā”ti. “yo koci detu, phaleneva me attho, labhanaṭṭhānaṃ ācikkhathā”ti. “etassa kañcanapabbatassa antare jotiraso nāma tāpaso aggiṃ juhamāno kañcanapattiyā nāma paṇṇasālāyaṃ vasati vessavaṇassa kulūpako, vessavaṇo tassa nibaddhaṃ cattāri ambaphalāni peseti, tassa santikaṃ gacchā”ti.</p>
	<p class="paratype03">so “sādhū”ti sampaṭicchitvā tāpasassa santikaṃ gantvā vanditvā ekamantaṃ nisīdi. atha naṃ tāpaso “kuto āgatosī”ti pucchi. “bārāṇasirañño santikā”ti. “kimatthāya āgatosī”ti? “sāmi, amhākaṃ rañño deviyā abbhantarāmbapakke dohaḷo uppanno, tadatthaṃ āgatomhi, rakkhasā pana me sayaṃ ambapakkaṃ adatvā tumhākaṃ santikaṃ pesesun”ti. “tena hi nisīda, labhissasī”ti. athassa vessavaṇo cattāri phalāni pesesi. tāpaso tato dve paribhuñji, ekaṃ suvapotakassa khādanatthāya adāsi. tena tasmiṃ khādite ekaṃ phalaṃ sikkāya pakkhipitvā suvapotakassa gīvāya paṭimuñcitvā “idāni gacchā”ti sukapotakaṃ vissajjesi . so taṃ āharitvā deviyā adāsi. sā taṃ khāditvā dohaḷaṃ paṭippassambhesi, tatonidānaṃ panassā putto nāhosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā devī rāhulamātā ahosi, suko ānando, ambapakkadāyako tāpaso sāriputto, uyyāne nivutthatāpaso pana ahameva ahosin”ti. </p>
	<p class="paratype06">abbhantarajātakavaṇṇanā paṭhamā. </p> 
</body>
</html>