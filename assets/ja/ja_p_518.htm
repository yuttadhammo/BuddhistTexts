<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [512] 2. kumbhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(pañcamo bhāgo)</h2>
	<h3>16. tiṃsanipāto</h3>
	<h4>[512] 2. kumbhajātakavaṇṇanā</h4>
	<p class="paratype03"><b>ko</b> <b>pāturāsī</b>ti idaṃ satthā jetavane viharanto visākhāya sahāyikā surāpītā pañcasatā itthiyo ārabbha kathesi. sāvatthiyaṃ kira surāchaṇe saṅghuṭṭhe tā pañcasatā itthiyo sāmikānaṃ chaṇe kīḷamānānaṃ tikkhasuraṃ paṭiyādetvā “chaṇaṃ kīḷissāmā”ti sabbāpi visākhāya santikaṃ gantvā “sahāyike chaṇaṃ kīḷissāmā”ti vatvā “ayaṃ surāchaṇo, na ahaṃ suraṃ pivissāmī”ti vutte — “tumhe sammāsambuddhassa dānaṃ detha, mayaṃ chaṇaṃ karissāmā”ti āhaṃsu. sā “sādhū”ti sampaṭicchitvā tā uyyojetvā satthāraṃ nimantāpetvā mahādānaṃ pavattetvā bahuṃ gandhamālaṃ ādāya sāyanhasamaye dhammakathaṃ sotuṃ tāhi parivutā jetavanaṃ agamāsi. tā panitthiyo suraṃ pivamānāva tāya saddhiṃ gantvā dvārakoṭṭhake ṭhatvā suraṃ pivitvāva tāya saddhiṃ satthu santikaṃ agamaṃsu. visākhā satthāraṃ vanditvā ekamantaṃ nisīdi, itarāsu ekaccā satthu santikeyeva nacciṃsu, ekaccā gāyiṃsu, ekaccā hatthakukkuccapādakukkuccāni, ekaccā kalahaṃ akaṃsu.</p>
	<p class="paratype03">satthā tāsaṃ saṃvegajananatthāya bhamukalomato raṃsī vissajjesi, andhakāratimisā ahosi. tā bhītā ahesuṃ maraṇabhayatajjitā, tena tāsaṃ surā jīri. satthā nisinnapallaṅke antarahito sinerumuddhani ṭhatvā uṇṇalomato raṃsī vissajjesi, candasūriyasahassuggamanaṃ viya ahosi. satthā tattha ṭhitova tāsaṃ saṃvegajananatthāya — </p>
	<p class="paratype21">“ko nu hāso kimānando, niccaṃ pajjalite sati. </p>
	<p class="paratype22">andhakārena onaddhā, padīpaṃ na gavesathā”ti. (dha. pa. 146) — </p>
	<p class="paratype25">imaṃ gāthamāha. gāthāpariyosāne tā pañcasatāpi sotāpattiphale patiṭṭhahiṃsu. satthā āgantvā gandhakuṭichāyāya buddhāsane nisīdi. atha naṃ visākhā vanditvā, “bhante, idaṃ hirottappabhedakaṃ surāpānaṃ nāma kadā uppannan”ti pucchi. so tassā ācikkhanto atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente eko kāsiraṭṭhavāsī suro nāma vanacarako bhaṇḍapariyesanatthāya himavantaṃ agamāsi. tattheko rukkho uggantvā porisamatte ṭhāne tidhākappo ahosi. tassa tiṇṇaṃ kappānaṃ antare cāṭippamāṇo āvāṭo ahosi. so deve vassante udakena pūrito, taṃ parivāretvā harītakī āmalakī maricagaccho ca ahosi, tesaṃ pakkāni phalāni chijjitvā tattha patanti. tassāvidūre sayaṃjātasāli jāto, tato suvakā sālisīsāni āharitvā tasmiṃ rukkhe nisīditvā khādanti. tesaṃ khādamānānaṃ sālīpi taṇḍulāpi tattha patanti. iti taṃ udakaṃ sūriyasantāpena paccamānaṃ rasaṃ lohitavaṇṇaṃ ahosi. nidāghasamaye pipāsitā sakuṇagaṇā āgantvā taṃ pivitvā mattā parivattitvā rukkhamūle patiṃsu, tasmiṃ thokaṃ niddāyitvā vikūjamānā pakkamanti. rukkhasunakhamakkaṭādīsupi eseva nayo. vanacarako taṃ disvā “sace idaṃ visaṃ bhaveyya, ime mareyyuṃ, ime pana thokaṃ niddāyitvā yathāsukhaṃ gacchanti, nayidaṃ visan”ti sayaṃ pivitvā matto hutvā maṃsaṃ khāditukāmo ahosi. tato aggiṃ katvā rukkhamūle patite tittirakukkuṭādayo māretvā maṃsaṃ aṅgāre pacitvā ekena hatthena naccanto ekena maṃsaṃ khādanto ekāhadvīhaṃ tattheva ahosi.</p>
	<p class="paratype03">tato pana avidūre eko varuṇo nāma tāpaso vasati. vanacarako aññadāpi tassa santikaṃ gacchati. athassa etadahosi — “idaṃ pānaṃ tāpasena saddhiṃ pivissāmī”ti. so ekaṃ veḷunāḷikaṃ pūretvā pakkamaṃsena saddhiṃ āharitvā paṇṇasālaṃ gantvā, “bhante, imaṃ pivathā”ti vatvā ubhopi maṃsaṃ khādantā piviṃsu. iti surena ca varuṇena ca diṭṭhattā tassa pānassa “surā”ti ca “varuṇā”ti ca nāmaṃ jātaṃ. te ubhopi “attheso upāyo”ti veḷunāḷiyo pūretvā kājenādāya paccantanagaraṃ gantvā “pānakārakā nāma āgatā”ti rañño ārocāpesuṃ. rājā ne pakkosāpesi, te tassa pānaṃ upanesuṃ. rājā dve tayo vāre pivitvā majji, tassa taṃ ekāhadvīhamattameva ahosi. atha ne “aññampi atthī”ti pucchi. “atthi, devā”ti. “kuhin”ti? “himavante devā”ti. “tena hi ānethā”ti. te gantvā ekadve vāre ānetvā “nibaddhaṃ gantuṃ na sakkhissāmā”ti sambhāre sallakkhetvā tassa rukkhassa tacaṃ ādiṃ katvā sabbasambhāre pakkhipitvā nagare suraṃ kariṃsu. nāgarā suraṃ pivitvā pamādaṃ āpannā duggatā ahesuṃ, nagaraṃ suññaṃ viya ahosi, tena pānakārakā tato palāyitvā bārāṇasiṃ gantvā “pānakārakā āgatā”ti rañño ārocāpesuṃ. rājā ne pakkosāpetvā paribbayaṃ adāsi. te tatthāpi suraṃ akaṃsu, tampi nagaraṃ tatheva vinassi, tato palāyitvā sāketaṃ, sāketato sāvatthiṃ agamaṃsu.</p>
	<p class="paratype03">tadā sāvatthiyaṃ sabbamitto nāma rājā ahosi. so tesaṃ saṅgahaṃ katvā “kena vo attho”ti pucchitvā “sambhāramūlena ceva sālipiṭṭhena ca pañcahi cāṭisatehi cā”ti vutte sabbaṃ dāpesi. te pañcasu cāṭisatesu suraṃ saṇṭhāpetvā mūsikabhayena cāṭirakkhaṇatthāya ekekāya cāṭiyā santike ekekaṃ biḷāraṃ bandhiṃsu. te paccitvā uttaraṇakāle cāṭikucchīsu paggharantaṃ suraṃ pivitvā mattā niddāyiṃsu. mūsikā āgantvā tesaṃ kaṇṇanāsikadāṭhikanaṅguṭṭhe khāditvā agamaṃsu. “biḷārā suraṃ pivitvā matā”ti āyuttakapurisā rañño ārocesuṃ. rājā “visakārakā ete bhavissantī”ti tesaṃ dvinnampi janānaṃ sīsāni chindāpesi. te “suraṃ deva, madhuraṃ devā”ti viravantāva mariṃsu. rājā te mārāpetvā “cāṭiyo bhindathā”ti āṇāpesi. biḷārāpi surāya jiṇṇāya uṭṭhahitvā kīḷantā vicariṃsu, te disvā rañño ārocesuṃ. rājā “sace visaṃ assa, ete mareyyuṃ, madhureneva bhavitabbaṃ, pivissāmi nan”ti nagaraṃ alaṅkārāpetvā rājaṅgaṇe maṇḍapaṃ kārāpetvā alaṅkatamaṇḍape samussitasetacchatte rājapallaṅke nisīditvā amaccagaṇaparivuto suraṃ pātuṃ ārabhi.</p>
	<p class="paratype03">tadā sakko devarājā “ke nu kho mātupaṭṭhānādīsu appamattā tīṇi sucaritāni pūrentī”ti lokaṃ volokento taṃ rājānaṃ suraṃ pātuṃ nisinnaṃ disvā “sacāyaṃ suraṃ pivissati, sakalajambudīpo nassissati. yathā na pivissati, tathā naṃ karissāmī”ti ekaṃ surāpuṇṇaṃ kumbhaṃ hatthatale ṭhapetvā brāhmaṇavesenāgantvā rañño sammukhaṭṭhāne ākāse ṭhatvā “imaṃ kumbhaṃ kiṇātha, imaṃ kumbhaṃ kiṇāthā”ti āha. sabbamittarājā taṃ tathā vadantaṃ ākāse ṭhitaṃ disvā “kuto nu kho brāhmaṇo āgacchatī”ti tena saddhiṃ sallapanto tisso gāthā abhāsi — </p>
	<p class="paratype40">33<b>.</b> </p>
	<p class="paratype21">“ko pāturāsī tidivā nabhamhi, obhāsayaṃ saṃvariṃ candimāva. </p>
	<p class="paratype22">gattehi te rasmiyo niccharanti, sateratā vijjurivantalikkhe. </p>
	<p class="paratype40">34<b>.</b> </p>
	<p class="paratype21">“so chinnavātaṃ kamasī aghamhi, vehāyasaṃ gacchasi tiṭṭhasī ca. </p>
	<p class="paratype22">iddhī nu te vatthukatā subhāvitā, anaddhagūnaṃ api devatānaṃ. </p>
	<p class="paratype40">35<b>.</b> </p>
	<p class="paratype21">“vehāyasaṃ gammamāgamma tiṭṭhasi, kumbhaṃ kiṇāthāti yametamatthaṃ. </p>
	<p class="paratype22">ko vā tuvaṃ kissa vā tāya kumbho, akkhāhi me brāhmaṇa etamatthan”ti.</p>
	<p class="paratype03">tattha <b>ko pāturāsī</b>ti kuto pātubhūtosi, kuto āgatosīti attho. <b>tidivā nabhamhī</b>ti kiṃ tāvatiṃsabhavanā āgantvā idha nabhamhi ākāse pākaṭo jātosīti pucchati. <b>saṃvari</b>nti rattiṃ. <b>sateratā</b>ti evaṃnāmikā. <b>so</b>ti so tvaṃ. <b>chinnavāta</b>nti valāhakopi tāva vātena kamati, tassa pana sopi vāto natthi, tenevamāha. <b>kamasī</b>ti pavattesi. <b>aghamhī</b>ti appaṭighe ākāse. <b>vatthukatā</b>ti vatthu viya patiṭṭhā viya katā. <b>anaddhagūnaṃ api devatāna</b>nti yā padasā addhānaṃ agamanena anaddhagūnaṃ devatānaṃ iddhi, sā api tava subhāvitāti pucchati. <b>vehāyasaṃ gammamāgammā</b>ti ākāse pavattaṃ padavītihāraṃ paṭicca nissāya. “tiṭṭhasī”ti imassa “ko vā tuvan”ti iminā sambandho, evaṃ tiṭṭhamāno ko vā tvanti attho. <b>yametamattha</b>nti yaṃ etaṃ vadasi. imassa “kissa vā tāyan”ti iminā sambandho, yaṃ etaṃ kumbhaṃ kiṇāthāti vadasi, kissa vā te ayaṃ kumbhoti attho.</p>
	<p class="paratype03">tato sakko “tena hi suṇāhī”ti vatvā surāya dose dassento āha — </p>
	<p class="paratype40">36<b>.</b> </p>
	<p class="paratype21">“na sappikumbho napi telakumbho, na phāṇitassa na madhussa kumbho. </p>
	<p class="paratype22">kumbhassa vajjāni anappakāni, dose bahū kumbhagate suṇātha. </p>
	<p class="paratype40">37<b>.</b> </p>
	<p class="paratype21">“gaḷeyya yaṃ pitvā pate papātaṃ, sobbhaṃ guhaṃ candaniyoḷigallaṃ. </p>
	<p class="paratype22">bahumpi bhuñjeyya abhojaneyyaṃ, tassā puṇṇaṃ kumbhamimaṃ kiṇātha. </p>
	<p class="paratype40">38<b>.</b> </p>
	<p class="paratype21">“yaṃ pitvā cittasmiṃ anesamāno, āhiṇḍatī goriva bhakkhasādī. </p>
	<p class="paratype22">anāthamāno upagāyati naccati ca, tassā puṇṇaṃ kumbhamimaṃ kiṇātha. </p>
	<p class="paratype40">39<b>.</b> </p>
	<p class="paratype21">“yaṃ ve pivitvā acelova naggo, careyya gāme visikhantarāni. </p>
	<p class="paratype22">sammūḷhacitto ativelasāyī, tassā puṇṇaṃ kumbhamimaṃ kiṇātha. </p>
	<p class="paratype40">40<b>.</b> </p>
	<p class="paratype21">“yaṃ pitvā uṭṭhāya pavedhamāno, sīsañca bāhuñca pacālayanto. </p>
	<p class="paratype22">so naccatī dārukaṭallakova, tassā puṇṇaṃ kumbhamimaṃ kiṇātha. </p>
	<p class="paratype40">41<b>.</b> </p>
	<p class="paratype21">“yaṃ ve pivitvā aggidaḍḍhā sayanti, atho sigālehipi khāditāse. </p>
	<p class="paratype22">bandhaṃ vadhaṃ bhogajāniñcupenti, tassā puṇṇaṃ kumbhamimaṃ kiṇātha. </p>
	<p class="paratype40">42<b>.</b> </p>
	<p class="paratype21">“yaṃ pitvā bhāseyya abhāsaneyyaṃ, sabhāyamāsīno apetavattho. </p>
	<p class="paratype22">sammakkhito vantagato byasanno, tassā puṇṇaṃ kumbhamimaṃ kiṇātha. </p>
	<p class="paratype40">43<b>.</b> </p>
	<p class="paratype21">“yaṃ ve pivitvā ukkaṭṭho āvilakkho, mameva sabbapathavīti maññe. </p>
	<p class="paratype22">na me samo cāturantopi rājā, tassā puṇṇaṃ kumbhamimaṃ kiṇātha. </p>
	<p class="paratype40">44<b>.</b> </p>
	<p class="paratype21">“mānātimānā kalahāni pesuṇī, dubbaṇṇinī naggayinī palāyinī. </p>
	<p class="paratype22">corāna dhuttāna gatī niketo, tassā puṇṇaṃ kumbhamimaṃ kiṇātha. </p>
	<p class="paratype40">45<b>.</b> </p>
	<p class="paratype21">“iddhāni phītāni kulāni assu, anekasāhassadhanāni loke. </p>
	<p class="paratype22">ucchinnadāyajjakatānimāya, tassā puṇṇaṃ kumbhamimaṃ kiṇātha. </p>
	<p class="paratype40">46<b>.</b> </p>
	<p class="paratype21">“dhaññaṃ dhanaṃ rajataṃ jātarūpaṃ, khettaṃ gavaṃ yattha vināsayanti. </p>
	<p class="paratype22">ucchedanī vittagataṃ kulānaṃ, tassā puṇṇaṃ kumbhamimaṃ kiṇātha. </p>
	<p class="paratype40">47<b>.</b> </p>
	<p class="paratype21">“yaṃ ve pitvā dittarūpova poso, akkosati mātaraṃ pitarañca. </p>
	<p class="paratype22">sassumpi gaṇheyya athopi suṇhaṃ, tassā puṇṇaṃ kumbhamimaṃ kiṇātha. </p>
	<p class="paratype40">48<b>.</b> </p>
	<p class="paratype21">“yaṃ ve pitvā dittarūpāva nārī, akkosatī sassuraṃ sāmikañca. </p>
	<p class="paratype22">dāsampi gaṇhe paricārikampi, tassā puṇṇaṃ kumbhamimaṃ kiṇātha. </p>
	<p class="paratype40">49<b>.</b> </p>
	<p class="paratype21">“yaṃ ve pivitvāna haneyya poso, dhamme ṭhitaṃ samaṇaṃ brāhmaṇaṃ vā. </p>
	<p class="paratype22">gacche apāyampi tatonidānaṃ, tassā puṇṇaṃ kumbhamimaṃ kiṇātha. </p>
	<p class="paratype40">50<b>.</b> </p>
	<p class="paratype21">“yaṃ ve pivitvā duccaritaṃ caranti, kāyena vācāya ca cetasā ca. </p>
	<p class="paratype22">nirayaṃ vajanti duccaritaṃ caritvā, tassā puṇṇaṃ kumbhamimaṃ kiṇātha. </p>
	<p class="paratype40">51<b>.</b> </p>
	<p class="paratype21">“yaṃ yācamānā na labhanti pubbe, bahuṃ hiraññampi pariccajantā. </p>
	<p class="paratype22">so taṃ pivitvā alikaṃ bhaṇāti, tassā puṇṇaṃ kumbhamimaṃ kiṇātha. </p>
	<p class="paratype40">52<b>.</b> </p>
	<p class="paratype21">“yaṃ ve pitvā pesane pesiyanto, accāyike karaṇīyamhi jāte. </p>
	<p class="paratype22">atthampi so nappajānāti vutto, tassā puṇṇaṃ kumbhamimaṃ kiṇātha. </p>
	<p class="paratype40">53<b>.</b> </p>
	<p class="paratype21">“hirīmanāpi ahirīkabhāvaṃ, pātuṃ karonti madanāya mattā. </p>
	<p class="paratype22">dhīrāpi santā bahukaṃ bhaṇanti, tassā puṇṇaṃ kumbhamimaṃ kiṇātha. </p>
	<p class="paratype40">54<b>.</b> </p>
	<p class="paratype21">“yaṃ ve pitvā ekathūpā sayanti, anāsakā thaṇḍiladukkhaseyyaṃ. </p>
	<p class="paratype22">dubbaṇṇiyaṃ āyasakyañcupenti, tassā puṇṇaṃ kumbhamimaṃ kiṇātha. </p>
	<p class="paratype40">55<b>.</b> </p>
	<p class="paratype21">“yaṃ ve pitvā pattakhandhā sayanti, gāvo kūṭahatāva na hi vāruṇiyā. </p>
	<p class="paratype22">vego narena susahoriva, tassā puṇṇaṃ kumbhamimaṃ kiṇātha. </p>
	<p class="paratype40">56<b>.</b> </p>
	<p class="paratype21">“yaṃ manussā vivajjanti, sappaṃ ghoravisamiva. </p>
	<p class="paratype22">taṃ loke visasamānaṃ, ko naro pātumarahati. </p>
	<p class="paratype40">57<b>.</b> </p>
	<p class="paratype21">“yaṃ ve pitvā andhakaveṇḍaputtā, samuddatīre paricārayantā. </p>
	<p class="paratype22">upakkamuṃ musalebhi aññamaññaṃ, tassā puṇṇaṃ kumbhamimaṃ kiṇātha. </p>
	<p class="paratype40">58<b>.</b> </p>
	<p class="paratype21">“yaṃ ve pitvā pubbadevā pamattā, tidivā cutā sassatiyā samāyā. </p>
	<p class="paratype22">taṃ tādisaṃ majjamimaṃ niratthakaṃ, jānaṃ mahārāja kathaṃ piveyya. </p>
	<p class="paratype40">59<b>.</b> </p>
	<p class="paratype21">“nayimasmiṃ kumbhasmiṃ dadhi vā madhu vā, evaṃ abhiññāya kiṇāhi rāja. </p>
	<p class="paratype22">evañhimaṃ kumbhagatā mayā te, akkhātarūpaṃ tava sabbamittā”ti.</p>
	<p class="paratype03">tattha <b>vajjānī</b>tiādīnavā. <b>gaḷeyyā</b>ti gacchanto pade pade parivatteyya. <b>yaṃ pitvā pate</b>ti yaṃ pivitvā pateyya. <b>sobbha</b>nti āvāṭaṃ. <b>candaniyoḷigalla</b>nti candanikañca oḷigallañca. <b>abhojaneyya</b>nti bhuñjituṃ ayuttaṃ. <b>anesamāno</b>ti anissaro. <b>gorivā</b>ti goṇo viya. <b>bhakkhasādī</b>ti purāṇakasaṭakhādako, yathā so tattha tattha bhakkhasaṃ pariyesanto āhiṇḍati, evaṃ āhiṇḍatīti attho. <b>anāthamāno</b>ti niravassayo anātho viya. <b>upagāyatī</b>ti aññaṃ gāyantaṃ disvā upagantvā gāyati. <b>acelovā</b>ti acelako viya. <b>visikhantarānī</b>ti antaravīthiyo. <b>ativelasāyī</b>ti aticirampi niddaṃ okkameyya. “ativelacārī”tipi pāṭho, ativelacārī hutvā careyyāti attho.</p>
	<p class="paratype03"><b>dārukaṭallako</b> <b>vā</b>ti dārumayayantarūpakaṃ viya. <b>bhogajāniñcupentī</b>ti bhogajāniñca upenti, pāṇātipātādīni katvā daṇḍapīḷitā dhanajāniñca aññañca vadhabandhanādidukkhaṃ pāpuṇantīti attho. <b>vantagato</b>ti attano vantasmiṃ gato. <b>byasanno</b>ti byasanāpanno. “visanno”tipi pāṭho, tasmiṃ vante osannoti attho. <b>ukkaṭṭho</b>ti ahaṃ mahāyodho, ko mayā sadiso atthīti evaṃ ukkaṃsagato hutvā. <b>āvilakkho</b>ti rattakkho. <b>sabbapathavī</b>ti sabbā pathavī. “sabbaputhuvī”tipi pāṭho. <b>cāturanto</b>ti catusamuddapariyantāya pathaviyā issaro. <b>mānātimānā</b>ti mānakārikā. sesapadesupi eseva nayo. <b>gatī</b>ti nibbatti. <b>niketo</b>ti nivāso. <b>tassā puṇṇa</b>nti yā evarūpā, tassā puṇṇaṃ. <b>iddhānī</b>ti samiddhāni. <b>phītānī</b>ti vatthālaṅkārakappabhaṇḍehi pupphitāni. <b>ucchinnadāyajjakatānī</b>ti ucchinnadāyādāni niddhanāni katāni. <b>yattha vināsayantī</b>ti yaṃ nissāya yattha patiṭṭhitā, evaṃ bahumpi dhanadhaññādisāpateyyaṃ nāsayanti, kapaṇā honti.</p>
	<p class="paratype03"><b>dittarūpo</b>ti dappitarūpo. <b>gaṇheyyā</b>ti bhariyasaññāya kilesavasena hatthe gaṇheyya. <b>dāsampi gaṇhe</b>ti attano dāsampi kilesavasena “sāmiko me”ti gaṇheyya. <b>pivitvānā</b>ti pivitvā. <b>duccaritaṃ caritvā</b>ti evaṃ tīhi dvārehi dasavidhampi akusalaṃ katvā. <b>yaṃ yācamānā</b>ti yaṃ purisaṃ pubbe suraṃ apivantaṃ bahuṃ hiraññaṃ pariccajantā musāvādaṃ karohīti yācamānā na labhanti. <b>pitvā</b>ti pivitvā ṭhito. <b>nappajānāti vutto</b>ti “kenaṭṭhena āgatosī”ti vutto sāsanassa duggahitattā taṃ atthaṃ na jānāti. <b>hirīmanāpī</b>ti hirīyuttacittāpi. <b>ekathūpā</b>ti sūkarapotakā viya hīnajaccehipi saddhiṃ ekarāsī hutvā. <b>anāsakā</b>ti nirāhārā. <b>thaṇḍiladukkhaseyya</b>nti bhūmiyaṃ dukkhaseyyaṃ sayanti. <b>āyasakya</b>nti garahaṃ.</p>
	<p class="paratype03"><b>pattakhandhā</b>ti patitakkhandhā. <b>kūṭahatāvā</b>ti gīvāya baddhena kūṭena hatā gāvo viya, yathā tā tiṇaṃ akhādantiyo pānīyaṃ apivantiyo sayanti, tathā sayantīti attho. <b>ghoravisamivā</b>ti ghoravisaṃ viya. <b>visasamāna</b>nti visasadisaṃ. <b>andhakaveṇḍaputtā</b>ti dasa bhātikarājāno. <b>upakkamu</b>nti pahariṃsu. <b>pubbadevā</b>ti asurā. <b>tidivā</b>ti tāvatiṃsadevalokā. <b>sassatiyā</b>ti sassatā, dīghāyukabhāvena niccasammatā devalokāti attho. <b>samāyā</b>ti saddhiṃ asuramāyāhi. <b>jāna</b>nti evaṃ “niratthakaṃ etan”ti jānanto tumhādiso paṇḍito puriso kathaṃ piveyya . <b>kumbhagatā mayā</b>ti kumbhagataṃ mayā, ayameva vā pāṭho. <b>akkhātarūpa</b>nti sabhāvato akkhātaṃ.</p>
	<p class="paratype03">taṃ sutvā rājā surāya ādīnavaṃ ñatvā tuṭṭho sakkassa thutiṃ karonto dve gāthā abhāsi — </p>
	<p class="paratype40">60<b>.</b> </p>
	<p class="paratype21">“na me pitā vā athavāpi mātā, etādisā yādisako tuvaṃsi. </p>
	<p class="paratype22">hitānukampī paramatthakāmo, sohaṃ karissaṃ vacanaṃ tavajja. </p>
	<p class="paratype40">61<b>.</b> </p>
	<p class="paratype21">“dadāmi te gāmavarāni pañca, dāsīsataṃ satta gavaṃsatāni. </p>
	<p class="paratype22">ājaññayutte ca rathe dasa ime, ācariyo hosi mamatthakāmo”ti.</p>
	<p class="paratype03">tattha <b>gāmavarānī</b>ti, brāhmaṇa, ācariyassa nāma ācariyabhāgo icchitabbo, saṃvacchare saṃvacchare satasahassuṭṭhānake tuyhaṃ pañca gāme dadāmīti vadati. <b>dasa ime</b>ti ime dasa purato ṭhite kañcanavicitte rathe dassento evamāha.</p>
	<p class="paratype03">taṃ sutvā sakko devattabhāvaṃ dassetvā attānaṃ jānāpento ākāse ṭhatvā dve gāthā abhāsi — </p>
	<p class="paratype40">62<b>.</b> </p>
	<p class="paratype21">“taveva dāsīsatamatthu rāja, gāmā ca gāvo ca taveva hontu. </p>
	<p class="paratype22">ājaññayuttā ca rathā taveva, sakkohamasmī tidasānamindo. </p>
	<p class="paratype40">63<b>.</b> </p>
	<p class="paratype21">“maṃsodanaṃ sappipāyāsaṃ bhuñja, khādassu ca tvaṃ madhumāsapūve. </p>
	<p class="paratype22">evaṃ tuvaṃ dhammarato janinda, anindito saggamupehi ṭhānan”ti.</p>
	<p class="paratype03">tattha <b>evaṃ tuvaṃ dhammarato</b>ti evaṃ tvaṃ nānaggarasabhojanaṃ bhuñjanto surāpānā virato tīṇi duccaritāni pahāya tividhasucaritadhammarato hutvā kenaci anindito saggaṭṭhānaṃ upehīti.</p>
	<p class="paratype03">iti sakko tassa ovādaṃ datvā sakaṭṭhānameva gato. sopi suraṃ apivitvā surābhājanāni bhindāpetvā sīlaṃ samādāya dānaṃ datvā saggaparāyaṇo ahosi. jambudīpepi anukkamena surāpānaṃ vepullappattaṃ jātaṃ.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā rājā ānando ahosi, sakko pana ahameva ahosin”ti. </p>
	<p class="paratype06">kumbhajātakavaṇṇanā dutiyā. </p> 
</body>
</html>