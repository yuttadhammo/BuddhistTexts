<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [453] 15. mahāmaṅgalajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>10. dasakanipāto</h3>
	<h4>[453] 15. mahāmaṅgalajātakavaṇṇanā</h4>
	<p class="paratype03"><b>kiṃsu</b> <b>naro</b>ti idaṃ satthā jetavane viharanto <b>mahāmaṅgalasuttaṃ</b> (khu. pā. 5.1 ādayo) ārabbha kathesi. rājagahanagarasmiñhi kenacideva karaṇīyena santhāgāre sannipatitassa mahājanassa majjhe eko puriso “ajja me maṅgalakiriyā atthī”ti uṭṭhāya agamāsi. aparo tassa vacanaṃ sutvā “ayaṃ ‘maṅgalan’ti vatvāva gato, kiṃ etaṃ maṅgalaṃ nāmā”ti āha . tamañño “abhimaṅgalarūpadassanaṃ maṅgalaṃ nāma. ekacco hi kālasseva uṭṭhāya sabbasetaṃ usabhaṃ vā passati, gabbhinitthiṃ vā rohitamacchaṃ vā puṇṇaghaṭaṃ vā navanītaṃ vā gosappiṃ vā ahatavatthaṃ vā pāyāsaṃ vā passati, ito uttari maṅgalaṃ nāma natthī”ti āha. tena kathitaṃ ekacce “sukathitan”ti abhinandiṃsu. aparo “netaṃ maṅgalaṃ, sutaṃ nāma maṅgalaṃ. ekacco hi ‘puṇṇā’ti vadantānaṃ suṇāti, tathā ‘vaḍḍhā’ti ‘vaḍḍhamānā’ti suṇāti, ‘bhuñjā’ti ‘khādā’ti vadantānaṃ suṇāti, ito uttari maṅgalaṃ nāma natthī”ti āha. tena kathitampi ekacce “sukathitan”ti abhinandiṃsu. aparo “na etaṃ maṅgalaṃ, mutaṃ nāma maṅgalaṃ. ekacco hi kālasseva uṭṭhāya pathaviṃ āmasati, haritatiṇaṃ allagomayaṃ parisuddhasāṭakaṃ rohitamacchaṃ suvaṇṇarajatabhājanaṃ āmasati, ito uttari maṅgalaṃ nāma natthī”ti āha. tena kathitampi ekacce “sukathitan”ti abhinandiṃsu. evaṃ diṭṭhamaṅgalikā sutamaṅgalikā mutamaṅgalikāti tissopi parisā hutvā aññamaññaṃ saññāpetuṃ nāsakkhiṃsu, bhummadevatā ādiṃ katvā yāva brahmalokā “idaṃ maṅgalan”ti tathato na jāniṃsu.</p>
	<p class="paratype03">sakko cintesi “imaṃ maṅgalapañhaṃ sadevake loke aññatra bhagavatā añño kathetuṃ samattho nāma natthi, bhagavantaṃ upasaṅkamitvā imaṃ pañhaṃ pucchissāmī”ti. so rattibhāge satthāraṃ upasaṅkamitvā vanditvā añjaliṃ paggayha “bahū devā manussā cā”ti pañhaṃ pucchi. athassa satthā dvādasahi gāthāhi aṭṭhatiṃsa mahāmaṅgalāni kathesi. maṅgalasutte vinivaṭṭanteyeva koṭisatasahassamattā devatā arahattaṃ pāpuṇiṃsu, sotāpannādīnaṃ gaṇanapatho natthi. sakko maṅgalaṃ sutvā sakaṭṭhānameva gato. satthārā maṅgale kathite sadevako loko “sukathitan”ti abhinandi. tadā dhammasabhāyaṃ tathāgatassa guṇakathaṃ samuṭṭhāpesuṃ “āvuso, satthā aññesaṃ avisayaṃ maṅgalapañhaṃ sadevakassa lokassa cittaṃ gahetvā kukkuccaṃ chinditvā gaganatale candaṃ uṭṭhāpento viya kathesi, evaṃ mahāpañño, āvuso, tathāgato”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “anacchariyaṃ, bhikkhave, idāneva sambodhippattassa mama maṅgalapañhakathanaṃ, svāhaṃ bodhisattacariyaṃ carantopi devamanussānaṃ kaṅkhaṃ chinditvā maṅgalapañhaṃ kathesin”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto ekasmiṃ gāme vibhavasampannassa brāhmaṇassa kule nibbatti, “rakkhitakumāro”tissa nāmaṃ akaṃsu. so vayappatto takkasilāyaṃ uggahitasippo katadārapariggaho mātāpitūnaṃ accayena ratanavilokanaṃ katvā saṃviggamānaso mahādānaṃ pavattetvā kāme pahāya himavantapadese pabbajitvā jhānābhiññaṃ nibbattetvā vanamūlaphalāhāro ekasmiṃ padese vāsaṃ kappesi. anupubbenassa parivāro mahā ahosi, pañca antevāsikasatāni ahesuṃ. athekadivasaṃ te tāpasā bodhisattaṃ upasaṅkamitvā vanditvā “ācariya, vassārattasamaye himavantato otaritvā loṇambilasevanatthāya janapadacārikaṃ gacchāma, evaṃ no sarīrañca thiraṃ bhavissati, jaṅghavihāro ca kato bhavissatī”ti āhaṃsu. te “tena hi tumhe gacchatha, ahaṃ idheva vasissāmī”ti vutte taṃ vanditvā himavantā otaritvā cārikaṃ caramānā bārāṇasiṃ patvā rājuyyāne vasiṃsu. tesaṃ mahāsakkārasammāno ahosi. athekadivasaṃ bārāṇasiyaṃ santhāgāre sannipatite mahājanakāye maṅgalapañho samuṭṭhāti. sabbaṃ paccuppannavatthunayeneva veditabbaṃ.</p>
	<p class="paratype03">tadā pana manussānaṃ kaṅkhaṃ chinditvā maṅgalapañhaṃ kathetuṃ samatthaṃ apassanto mahājano uyyānaṃ gantvā isigaṇaṃ maṅgalapañhaṃ pucchi. isayo rājānaṃ āmantetvā “mahārāja, mayaṃ etaṃ kathetuṃ na sakkhissāma, apica kho amhākaṃ ācariyo rakkhitatāpaso nāma mahāpañño himavante vasati, so sadevakassa lokassa cittaṃ gahetvā etaṃ maṅgalapañhaṃ kathessatī”ti vadiṃsu. rājā “bhante, himavanto nāma dūre duggamova, na sakkhissāma mayaṃ tattha gantuṃ, sādhu vata tumheyeva ācariyassa santikaṃ gantvā pucchitvā uggaṇhitvā punāgantvā amhākaṃ kathethā”ti āha. te “sādhū”ti sampaṭicchitvā ācariyassa santikaṃ gantvā vanditvā katapaṭisanthārā ācariyena rañño dhammikabhāve janapadacāritte ca pucchite taṃ diṭṭhamaṅgalādīnaṃ uppattiṃ ādito paṭṭhāya kathetvā rañño yācanāya ca attano pañhasavanatthaṃ āgatabhāvaṃ pakāsetvā “sādhu no bhante, maṅgalapañhaṃ pākaṭaṃ katvā kathethā”ti yāciṃsu. tato jeṭṭhantevāsiko ācariyaṃ pucchanto paṭhamaṃ gāthamāha — </p>
	<p class="paratype40">155<b>.</b> </p>
	<p class="paratype21">“kiṃsu naro jappamadhicca kāle, kaṃ vā vijjaṃ katamaṃ vā sutānaṃ. </p>
	<p class="paratype22">so macco asmiñca paramhi loke, kathaṃ karo sotthānena gutto”ti. </p>
	<p class="paratype01">tattha <b>kāle</b>ti maṅgalapatthanakāle. <b>vijja</b>nti vedaṃ. <b>sutāna</b>nti sikkhitabbayuttakapariyattīnaṃ. <b>asmiñcā</b>ti ettha <b>cā</b>ti nipātamattaṃ. <b>sotthānenā</b>ti sotthibhāvāvahena maṅgalena. idaṃ vuttaṃ hoti — “ācariya, puriso maṅgalaṃ icchanto maṅgalakāle kiṃsu nāma jappanto tīsu vedesu kataraṃ vā vedaṃ kataraṃ vā sutānaṃ antare sutapariyattiṃ adhīyitvā so macco imasmiñca loke paramhi ca kathaṃ karo etesu jappādīsu kiṃ kena niyāmena karonto sotthānena niraparādhamaṅgalena gutto rakkhito hoti, taṃ ubhayalokahitaṃ gahetvā ṭhitamaṅgalaṃ amhākaṃ kathehī”ti.</p>
	<p class="paratype03">evaṃ jeṭṭhantevāsikena maṅgalapañhaṃ puṭṭho mahāsatto devamanussānaṃ kaṅkhaṃ chindanto “idañcidañca maṅgalan”ti buddhalīḷāya maṅgalaṃ kathento āha — </p>
	<p class="paratype40">156<b>.</b> </p>
	<p class="paratype21">“yassa devā pitaro ca sabbe, sarīsapā sabbabhūtāni cāpi. </p>
	<p class="paratype22">mettāya niccaṃ apacitāni honti, bhūtesu ve sotthānaṃ tadāhū”ti.</p>
	<p class="paratype03">tattha <b>yassā</b>ti yassa puggalassa. <b>devā</b>ti bhummadeve ādiṃ katvā sabbepi kāmāvacaradevā. <b>pitaro cā</b>ti tatuttari rūpāvacarabrahmāno. <b>sarīsapā</b>ti dīghajātikā. <b>sabbabhūtāni cāpī</b>ti vuttāvasesāni ca sabbānipi bhūtāni. <b>mettāya niccaṃ apacitāni hontī</b>ti ete sabbe sattā dasadisāpharaṇavasena pavattāya appanāppattāya mettābhāvanāya apacitā honti. <b>bhūtesu ve</b>ti taṃ tassa puggalassa sabbasattesu sotthānaṃ nirantaraṃ pavattaṃ niraparādhamaṅgalaṃ āhu. mettāvihārī hi puggalo sabbesaṃ piyo hoti parūpakkamena avikopiyo. iti so iminā maṅgalena rakkhito gopito hotīti.</p>
	<p class="paratype03">iti mahāsatto paṭhamaṃ maṅgalaṃ kathetvā dutiyādīni kathento — </p>
	<p class="paratype40">157<b>.</b> </p>
	<p class="paratype21">“yo sabbalokassa nivātavutti, itthīpumānaṃ sahadārakānaṃ. </p>
	<p class="paratype22">khantā duruttānamappaṭikūlavādī, adhivāsanaṃ sotthānaṃ tadāhu. </p>
	<p class="paratype40">158<b>.</b> </p>
	<p class="paratype21">“yo nāvajānāti sahāyamatte, sippena kulyāhi dhanena jaccā. </p>
	<p class="paratype22">rucipañño atthakāle matīmā, sahāyesu ve sotthānaṃ tadāhu. </p>
	<p class="paratype40">159<b>.</b> </p>
	<p class="paratype21">“mittāni ve yassa bhavanti santo, saṃvissatthā avisaṃvādakassa. </p>
	<p class="paratype22">na mittadubbhī saṃvibhāgī dhanena, mittesu ve sotthānaṃ tadāhu. </p>
	<p class="paratype40">160<b>.</b> </p>
	<p class="paratype21">“yassa bhariyā tulyavayā samaggā, anubbatā dhammakāmā pajātā. </p>
	<p class="paratype22">koliniyā sīlavatī patibbatā, dāresu ve sotthānaṃ tadāhu. </p>
	<p class="paratype40">161<b>.</b> </p>
	<p class="paratype21">“yassa rājā bhūtapati yasassī, jānāti soceyyaṃ parakkamañca. </p>
	<p class="paratype22">advejjhatā suhadayaṃ mamanti, rājūsu ve sotthānaṃ tadāhu. </p>
	<p class="paratype40">162<b>.</b> </p>
	<p class="paratype21">“annañca pānañca dadāti saddho, mālañca gandhañca vilepanañca. </p>
	<p class="paratype22">pasannacitto anumodamāno, saggesu ve sotthānaṃ tadāhu. </p>
	<p class="paratype40">163<b>.</b> </p>
	<p class="paratype21">“yamariyadhammena punanti vuddhā, ārādhitā samacariyāya santo. </p>
	<p class="paratype22">bahussutā isayo sīlavanto, arahantamajjhe sotthānaṃ tadāhū”ti. — </p>
	<p class="paratype25">imā gāthā abhāsi.</p>
	<p class="paratype03">tattha <b>nivātavuttī</b>ti muducittatāya sabbalokassa nīcavutti hoti. <b>khantā duruttāna</b>nti parehi vuttānaṃ duṭṭhavacanānaṃ adhivāsako hoti. <b>appaṭikūlavādī</b>ti “akkocchi maṃ, avadhi man”ti yugaggāhaṃ akaronto anukūlameva vadati. <b>adhivāsana</b>nti idaṃ adhivāsanaṃ tassa sotthānaṃ niraparādhamaṅgalaṃ paṇḍitā vadanti.</p>
	<p class="paratype03"><b>sahāyamatte</b>ti sahāye ca sahāyamatte ca. tattha sahapaṃsukīḷitā sahāyā nāma, dasa dvādasa vassāni ekato vutthā sahāyamattā nāma, te sabbepi “ahaṃ sippavā, ime nisippā”ti evaṃ sippena vā “ahaṃ kulīno, ime na kulīnā”ti evaṃ kulasampattisaṅkhātāhi kulyāhi vā, “ahaṃ aḍḍho, ime duggatā”ti evaṃ dhanena vā, “ahaṃ jātisampanno, ime dujjātā”ti evaṃ jaccā vā nāvajānāti. <b>rucipañño</b>ti sādhupañño sundarapañño . <b>atthakāle</b>ti kassacideva atthassa kāraṇassa uppannakāle. <b>matīmā</b>ti taṃ taṃ atthaṃ paricchinditvā vicāraṇasamatthatāya matimā hutvā te sahāye nāvajānāti. <b>sahāyesū</b>ti taṃ tassa anavajānanaṃ sahāyesu sotthānaṃ nāmāti porāṇakapaṇḍitā āhu. tena hi so niraparādhamaṅgalena idhaloke ca paraloke ca gutto hoti. tattha paṇḍite sahāye nissāya sotthibhāvo <b>kusanāḷijātakena</b> (jā. 1.1.121 ādayo) kathetabbo.</p>
	<p class="paratype03"><b>santo</b>ti paṇḍitā sappurisā yassa mittāni bhavanti. <b>saṃvissatthā</b>ti gharaṃ pavisitvā icchiticchitasseva gahaṇavasena vissāsamāpannā. <b>avisaṃvādakassā</b>ti avisaṃvādanasīlassa. <b>na mittadubbhī</b>ti yo ca mittadubbhī na hoti. <b>saṃvibhāgī dhanenā</b>ti attano dhanena mittānaṃ saṃvibhāgaṃ karoti. <b>mittesū</b>ti mitte nissāya laddhabbaṃ tassa taṃ mittesu sotthānaṃ nāma hoti. so hi evarūpehi mittehi rakkhito sotthiṃ pāpuṇāti. tattha mitte nissāya sotthibhāvo <b>mahāukkusajātakā</b>dīhi (jā. 1.14.44 ādayo) kathetabbo.</p>
	<p class="paratype03"><b>tulyavayā</b>ti samānavayā. <b>samaggā</b>ti samaggavāsā. <b>anubbatā</b>ti anuvattitā. <b>dhammakāmā</b>ti tividhasucaritadhammaṃ roceti. <b>pajātā</b>ti vijāyinī, na vañjhā. <b>dāresū</b>ti etehi sīlaguṇehi samannāgate mātugāme gehe vasante sāmikassa sotthi hotīti paṇḍitā kathenti. tattha sīlavantaṃ mātugāmaṃ nissāya sotthibhāvo <b>maṇicorajātaka-</b> (jā. 1.2.87 ādayo) <b>sambūlajātaka-</b> (jā. 1.16.297 ādayo) <b>khaṇḍahālajātakehi</b> (jā. 2.22.982 ādayo) kathetabbo.</p>
	<p class="paratype03"><b>soceyya</b>nti sucibhāvaṃ. <b>advejjhatā</b>ti advejjhatāya na esa mayā saddhiṃ bhijjitvā dvidhā bhavissatīti evaṃ advejjhabhāvena yaṃ jānāti. <b>suhadayaṃ mama</b>nti suhado ayaṃ mamanti ca yaṃ jānāti. <b>rājūsu ve</b>ti evaṃ rājūsu sevakānaṃ sotthānaṃ nāmāti paṇḍitā kathenti. <b>dadāti</b> <b>saddho</b>ti kammañca phalañca saddahitvā dadāti. <b>saggesu ve</b>ti evaṃ sagge devaloke sotthānaṃ niraparādhamaṅgalanti paṇḍitā kathenti, taṃ petavatthuvimānavatthūhi vitthāretvā kathetabbaṃ.</p>
	<p class="paratype03"><b>punanti</b> <b>vuddhā</b>ti yaṃ puggalaṃ ñāṇavuddhā ariyadhammena punanti parisodhenti. <b>samacariyāyā</b>ti sammāpaṭipattiyā. <b>bahussutā</b>ti paṭivedhabahussutā. <b>isayo</b>ti esitaguṇā. <b>sīlavanto</b>ti ariyasīlena samannāgatā. <b>arahantamajjhe</b>ti arahantānaṃ majjhe paṭilabhitabbaṃ taṃ sotthānanti paṇḍitā kathenti. arahanto hi attanā paṭividdhamaggaṃ ācikkhitvā paṭipādentā ārādhakaṃ puggalaṃ ariyamaggena punanti, sopi arahāva hoti.</p>
	<p class="paratype03">evaṃ mahāsatto arahattena desanāya kūṭaṃ gaṇhanto aṭṭhahi gāthāhi aṭṭha mahāmaṅgalāni kathetvā tesaññeva maṅgalānaṃ thutiṃ karonto osānagāthamāha — </p>
	<p class="paratype40">164<b>.</b> </p>
	<p class="paratype21">“etāni kho sotthānāni loke, viññuppasatthāni sukhudrayāni. </p>
	<p class="paratype22">tānīdha sevetha naro sapañño, na hi maṅgale kiñcanamatthi saccan”ti.</p>
	<p class="paratype03">tattha <b>na hi maṅgale</b>ti tasmiṃ pana diṭṭhasutamutappabhede maṅgale kiñcanaṃ ekamaṅgalampi saccaṃ nāma natthi, nibbānameva panekaṃ paramatthasaccanti.</p>
	<p class="paratype03">isayo tāni maṅgalāni sutvā sattaṭṭhadivasaccayena ācariyaṃ āpucchitvā tattheva agamaṃsu. rājā tesaṃ santikaṃ gantvā pucchi. te tassa ācariyena kathitaniyāmena maṅgalapañhaṃ kathetvā himavantameva āgamaṃsu. tato paṭṭhāya loke maṅgalaṃ pākaṭaṃ ahosi. maṅgalesu vattitvā matamatā saggapathaṃ pūresuṃ. bodhisatto cattāro brahmavihāre bhāvetvā isigaṇaṃ ādāya brahmaloke nibbatti.</p>
	<p class="paratype03">satthā imaṃ dhammadesanaṃ āharitvā “na, bhikkhave, idāneva, pubbepāhaṃ maṅgalapañhaṃ kathesin”ti vatvā jātakaṃ samodhānesi — “tadā isigaṇo buddhaparisā ahosi, maṅgalapañhapucchako jeṭṭhantevāsiko sāriputto, ācariyo pana ahameva ahosin”ti. </p>
	<p class="paratype06">mahāmaṅgalajātakavaṇṇanā pannarasamā. </p> 
</body>
</html>