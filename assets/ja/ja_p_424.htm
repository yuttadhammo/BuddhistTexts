<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [418] 2. aṭṭhasaddajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>8. aṭṭhakanipāto</h3>
	<h4>[418] 2. aṭṭhasaddajātakavaṇṇanā</h4>
	<p class="paratype03"><b>idaṃ pure ninnamāhū</b>ti idaṃ satthā jetavane viharanto kosalarañño aḍḍharattasamaye sutaṃ bhiṃsanakaṃ avinibbhogasaddaṃ ārabbha kathesi. vatthu heṭṭhā <b>lohakumbhijātake</b> (jā. 1.4.53 ādayo) kathitasadisameva. idha pana satthā “mayhaṃ, bhante, imesaṃ saddānaṃ sutattā kinti bhavissatī”ti vutte “mā bhāyi, mahārāja, na te etesaṃ sutapaccayā koci antarāyo bhavissati, na hi, mahārāja, evarūpaṃ bhayānakaṃ avinibbhogasaddaṃ tvameveko suṇi, pubbepi rājāno evarūpaṃ saddaṃ sutvā brāhmaṇānaṃ kathaṃ gahetvā sabbacatukkayaññaṃ yajitukāmā paṇḍitānaṃ vacanaṃ sutvā yaññaharaṇatthāya gahitasatte vissajjetvā nagare māghātabheriṃ carāpesun”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto asītikoṭivibhave brāhmaṇakule nibbattitvā vayappatto takkasilāyaṃ uggahitasippo mātāpitūnaṃ accayena ratanavilokanaṃ katvā sabbaṃ vibhavajātaṃ dānamukhe vissajjetvā kāme pahāya himavantaṃ pavisitvā isipabbajjaṃ pabbajitvā jhānābhiññāyo nibbattetvā aparabhāge loṇambilasevanatthāya manussapathaṃ caranto bārāṇasiṃ patvā rājuyyāne vasi. tadā bārāṇasirājā sirisayane nisinno aḍḍharattasamaye aṭṭha sadde assosi — paṭhamaṃ rājanivesanasāmantā uyyāne eko bako saddamakāsi, dutiyaṃ tasmiṃ sadde anupacchinneyeva hatthisālāya toraṇanivāsinī kākī saddamakāsi, tatiyaṃ rājagehe kaṇṇikāyaṃ nivutthaghuṇapāṇako saddamakāsi, catutthaṃ rājagehe posāvaniyakokilo saddamakāsi, pañcamaṃ tattheva posāvaniyamigo saddamakāsi, chaṭṭhaṃ tattheva posāvaniyavānaro saddamakāsi, sattamaṃ tattheva posāvaniyakinnaro saddamakāsi, aṭṭhamaṃ tasmiṃ sadde anupacchinneyeva rājanivesanamatthakena uyyānaṃ gacchanto paccekabuddho ekaṃ udānaṃ udānento saddamakāsi.</p>
	<p class="paratype03">bārāṇasirājā ime aṭṭha sadde sutvā bhītatasito punadivase brāhmaṇe pucchi. brāhmaṇā “antarāyo te, mahārāja, bhavissati, sabbacatukkayaññaṃ yajissāmā”ti vatvā raññā “yathārucitaṃ karothā”ti anuññātā haṭṭhapahaṭṭhā rājakulato nikkhamitvā yaññakammaṃ ārabhiṃsu. atha nesaṃ jeṭṭhakassa yaññakārabrāhmaṇassa antevāsī māṇavo paṇḍito byatto ācariyaṃ āha — “ācariya, evarūpaṃ kakkhaḷaṃ pharusaṃ asātaṃ bahūnaṃ sattānaṃ vināsakammaṃ mā karī”ti. “tāta, tvaṃ kiṃ jānāsi, sacepi aññaṃ kiñci na bhavissati, macchamaṃsaṃ tāva bahuṃ khādituṃ labhissāmā”ti. “ācariya, kucchiṃ nissāya niraye nibbattanakammaṃ mā karothā”ti. taṃ sutvā sesabrāhmaṇā “ayaṃ amhākaṃ lābhantarāyaṃ karotī”ti tassa kujjhiṃsu. māṇavo tesaṃ bhayena “tena hi tumheva macchamaṃsakhādanūpāyaṃ karothā”ti vatvā nikkhamitvā bahinagare rājānaṃ nivāretuṃ samatthaṃ dhammikasamaṇabrāhmaṇaṃ upadhārento rājuyyānaṃ gantvā bodhisattaṃ disvā vanditvā “bhante, kiṃ tumhākaṃ sattesu anukampā natthi, rājā bahū satte māretvā yaññaṃ yajāpeti, kiṃ vo mahājanassa bandhanamokkhaṃ kātuṃ na vaṭṭatī”ti āha. “māṇava, ettha neva rājā amhe jānāti, na mayaṃ rājānaṃ jānāmā”ti. “jānātha pana, bhante, raññā sutasaddānaṃ nipphattin”ti? “āma, jānāmī”ti. “jānantā rañño kasmā na kathethā”ti? “māṇava kiṃ sakkā ‘ahaṃ jānāmī’ti nalāṭe siṅgaṃ bandhitvā carituṃ, sace idhāgantvā pucchissati, kathessāmī”ti.</p>
	<p class="paratype03">māṇavo vegena rājakulaṃ gantvā “kiṃ, tātā”ti vutte “mahārāja, tumhehi sutasaddānaṃ nipphattiṃ jānanako eko tāpaso tumhākaṃ uyyāne maṅgalasilāyaṃ nisinno ‘sace maṃ pucchissati, kathessāmī’ti vadati, gantvā taṃ pucchituṃ vaṭṭatī”ti āha. rājā vegena tattha gantvā tāpasaṃ vanditvā katapaṭisanthāro nisīditvā “saccaṃ kira, bhante, tumhe mayā sutasaddānaṃ nipphattiṃ jānāthā”ti pucchi. “āma, mahārājā”ti. “tena hi kathetha taṃ me”ti. “mahārāja, tesaṃ sutapaccayā tava koci antarāyo natthi, porāṇuyyāne pana te eko bako atthi, so gocaraṃ alabhanto jighacchāya pareto paṭhamaṃ saddamakāsī”ti tassa kiriyaṃ attano ñāṇena paricchinditvā paṭhamaṃ gāthamāha — </p>
	<p class="paratype40">10<b>.</b> </p>
	<p class="paratype21">“idaṃ pure ninnamāhu, bahumacchaṃ mahodakaṃ. </p>
	<p class="paratype27">āvāso bakarājassa, pettikaṃ bhavanaṃ mama. </p>
	<p class="paratype22">tyajja bhekena yāpema, okaṃ na vijahāmase”ti.</p>
	<p class="paratype03">tattha <b>ida</b>nti maṅgalapokkharaṇiṃ sandhāya vadati. sā hi pubbe udakatumbena udake pavisante mahodakā bahumacchā, idāni pana udakassa pacchinnattā na mahodakā jātā. <b>tyajja bhekenā</b>ti te mayaṃ ajja macche alabhantā maṇḍūkamattena yāpema. <b>oka</b>nti evaṃ jighacchāya pīḷitāpi vasanaṭṭhānaṃ na vijahāma.</p>
	<p class="paratype03">iti, mahārāja, so bako jighacchāpīḷito saddamakāsi. sacepi taṃ jighacchāto mocetukāmo, taṃ uyyānaṃ sodhāpetvā pokkharaṇiṃ udakassa pūrehīti. rājā tathā kāretuṃ ekaṃ amaccaṃ āṇāpesi.</p>
	<p class="paratype03">“hatthisālatoraṇe pana te, mahārāja, ekā kākī vasamānā attano puttasokena dutiyaṃ saddamakāsi, tatopi te bhayaṃ natthī”ti vatvā dutiyaṃ gāthamāha — </p>
	<p class="paratype40">11<b>.</b> </p>
	<p class="paratype21">“ko dutiyaṃ asīlissa, bandharassakkhi bhecchati. </p>
	<p class="paratype22">ko me putte kulāvakaṃ, mañca sotthiṃ karissatī”ti.</p>
	<p class="paratype03">vatvā ca pana “ko nāma te, mahārāja, hatthisālāya hatthimeṇḍo”ti pucchi. “bandharo nāma, bhante”ti. “ekakkhikāṇo so, mahārājā”ti? “āma, bhante”ti. mahārāja, hatthisālāya te dvāratoraṇe ekā kākī kulāvakaṃ katvā aṇḍakāni nikkhipi. tāni pariṇatāni kākapotakā nikkhantā, hatthimeṇḍo hatthiṃ āruyha sālato nikkhamanto ca pavisanto ca aṅkusakena kākimpi puttakepissā paharati, kulāvakampi viddhaṃseti. sā tena dukkhena pīḷitā tassa akkhibhedanaṃ āyācantī evamāha, sace te kākiyā mettacittaṃ atthi, etaṃ bandharaṃ pakkosāpetvā kulāvakaviddhaṃsanato vārehīti . rājā taṃ pakkosāpetvā paribhāsitvā hāretvā aññassa taṃ hatthiṃ adāsi.</p>
	<p class="paratype03">“pāsādakaṇṇikāya pana te, mahārāja, eko ghuṇapāṇako vasati. so tattha phegguṃ khāditvā tasmiṃ khīṇe sāraṃ khādituṃ nāsakkhi, so bhakkhaṃ alabhitvā nikkhamitumpi asakkonto paridevamāno tatiyaṃ saddamakāsi, tatopi te bhayaṃ natthī”ti vatvā tassa kiriyaṃ attano ñāṇena paricchinditvā tatiyaṃ gāthamāha — </p>
	<p class="paratype40">12<b>.</b> </p>
	<p class="paratype21">“sabbā parikkhatā pheggu, yāva tassā gatī ahu. </p>
	<p class="paratype22">khīṇabhakkho mahārāja, sāre na ramatī ghuṇo”ti.</p>
	<p class="paratype03">tattha <b>yāva tassā gatī ahū</b>ti yāva tassā phegguyā nipphatti ahosi, sā sabbā khāditā. <b>na ramatī</b>ti “mahārāja, so pāṇako tato nikkhamitvā gamanaṭṭhānampi apassanto paridevati, nīharāpehi nan”ti āha. rājā ekaṃ purisaṃ āṇāpetvā upāyena naṃ nīharāpesi.</p>
	<p class="paratype03">“nivesane pana te, mahārāja, ekā posāvaniyā kokilā atthī”ti? “atthi, bhante”ti. “mahārāja, sā attanā nivutthapubbaṃ vanasaṇḍaṃ saritvā ukkaṇṭhitvā ‘kadā nu kho imamhā pañjarā muccitvā ramaṇīyaṃ vanasaṇḍaṃ gacchissāmī’ti catutthaṃ saddamakāsi, tatopi te bhayaṃ natthī”ti vatvā catutthaṃ gāthamāha — </p>
	<p class="paratype40">13<b>.</b> </p>
	<p class="paratype21">“sā nūnāhaṃ ito gantvā, rañño muttā nivesanā. </p>
	<p class="paratype22">attānaṃ ramayissāmi, dumasākhaniketinī”ti.</p>
	<p class="paratype03">tattha <b>dumasākhaniketinī</b>ti supupphitāsu rukkhasākhāsu sakaniketā hutvā. evañca pana vatvā “ukkaṇṭhitā, mahārāja, sā kokilā, vissajjehi nan”ti āha. rājā tathā kāresi.</p>
	<p class="paratype03">“nivesane pana te, mahārāja, eko posāvaniyo migo atthī”ti? “atthi, bhante”ti. “mahārāja, so eko yūthapati attano migiṃ anussaritvā kilesavasena ukkaṇṭhito pañcamaṃ saddamakāsi, tatopi te bhayaṃ natthī”ti vatvā pañcamaṃ gāthamāha — </p>
	<p class="paratype40">14<b>.</b> </p>
	<p class="paratype21">“so nūnāhaṃ ito gantvā, rañño mutto nivesanā. </p>
	<p class="paratype22">aggodakāni pissāmi, yūthassa purato vajan”ti.</p>
	<p class="paratype03">tattha <b>aggodakānī</b>ti aggaudakāni, aññehi migehi paṭhamataraṃ apītāni anucchiṭṭhodakāni yūthassa purato gacchanto kadā nu kho pivissāmīti.</p>
	<p class="paratype03">mahāsatto tampi migaṃ vissajjāpetvā “nivesane pana te, mahārāja, posāvaniyo makkaṭo atthī”ti pucchi. “atthi, bhante”ti vutte “sopi, mahārāja, himavantapadese yūthapati makkaṭīhi saddhiṃ kāmagiddho hutvā vicaranto bharatena nāma luddena idha ānīto, idāni ukkaṇṭhitvā tattheva gantukāmo chaṭṭhaṃ saddamakāsi, tatopi te bhayaṃ natthī”ti vatvā chaṭṭhaṃ gāthamāha — </p>
	<p class="paratype40">15<b>.</b> </p>
	<p class="paratype21">“taṃ maṃ kāmehi sammattaṃ, rattaṃ kāmesu mucchitaṃ. </p>
	<p class="paratype22">ānayī bharato luddo, bāhiko bhaddamatthu te”ti.</p>
	<p class="paratype03">tattha <b>bāhiko</b>ti bāhikaraṭṭhavāsī. <b>bhaddamatthu te</b>ti imamatthaṃ so vānaro āha, tuyhaṃ pana bhaddamatthu, vissajjehi nanti.</p>
	<p class="paratype03">mahāsatto taṃ vānaraṃ vissajjāpetvā “nivesane pana te, mahārāja, posāvaniyo kinnaro atthī”ti pucchitvā “atthī”ti vutte “so, mahārāja, attano kinnariyā kataguṇaṃ anussaritvā kilesāturo saddamakāsi. so hi tāya saddhiṃ ekadivasaṃ tuṅgapabbatasikharaṃ āruhi. te tattha vaṇṇagandharasasampannāni nānāpupphāni ocinantā piḷandhantā sūriyaṃ atthaṅgataṃ na sallakkhesuṃ, atthaṅgate sūriye otarantānaṃ andhakāro ahosi. tatra naṃ kinnarī ‘sāmi, andhakāro vattati, apakkhalanto appamādena otarāhī’ti vatvā hatthe gahetvā otāresi, so tāya taṃ vacanaṃ anussaritvā saddamakāsi, tatopi te bhayaṃ natthī”ti taṃ kāraṇaṃ attano ñāṇabalena paricchinditvā pākaṭaṃ karonto sattamaṃ gāthamāha — </p>
	<p class="paratype40">16<b>.</b> </p>
	<p class="paratype21">“andhakāratimisāyaṃ, tuṅge uparipabbate. </p>
	<p class="paratype22">sā maṃ saṇhena mudunā, mā pādaṃ khali yasmanī”ti.</p>
	<p class="paratype03">tattha <b>andhakāratimisāya</b>nti andhabhāvakārake tame. <b>tuṅge</b>ti tikhiṇe. <b>saṇhena mudunā</b>ti maṭṭhena mudukena vacanena. <b>mā pādaṃ khali yasmanī</b>ti ya-kāro byañjanasandhivasena gahito. idaṃ vuttaṃ hoti — sā maṃ kinnarī saṇhena mudakena vacanena “sāmi, appamatto hohi, mā pādaṃ khali asmani, yathā te upakkhalitvā pādo pāsāṇasmiṃ na khalati, tathā otarā”ti vatvā hatthena gahetvā otāresīti.</p>
	<p class="paratype03">iti mahāsatto kinnarena katasaddakāraṇaṃ kathetvā taṃ vissajjāpetvā “mahārāja, aṭṭhamo udānasaddo ahosi. nandamūlakapabbhārasmiṃ kira eko paccekabuddho attano āyusaṅkhāraparikkhayaṃ ñatvā ‘manussapathaṃ gantvā bārāṇasirañño uyyāne parinibbāyissāmi, tassa me manussā sarīranikkhepaṃ kāretvā sādhukīḷaṃ kīḷitvā dhātupūjaṃ katvā saggapathaṃ pūressantī’ti iddhānubhāvena āgacchanto tava pāsādassa matthakaṃ pattakāle khandhabhāraṃ otāretvā nibbānapurapavesanadīpanaṃ udānaṃ udānesī”ti paccekabuddhena vuttaṃ gāthamāha — </p>
	<p class="paratype40">17<b>.</b> </p>
	<p class="paratype21">“asaṃsayaṃ jātikhayantadassī, na gabbhaseyyaṃ punarāvajissaṃ. </p>
	<p class="paratype22">ayamantimā pacchimā gabbhaseyyā, khīṇo me saṃsāro punabbhavāyā”ti.</p>
	<p class="paratype03">tassattho — jātiyā khayantasaṅkhātassa nibbānassa diṭṭhattā <b>jātikhayantadassī</b> ahaṃ <b>asaṃsayaṃ</b> puna gabbhaseyyaṃ na āvajissaṃ, ayaṃ me antimā jāti, pacchimā gabbhaseyyā, khīṇo me punabbhavāya khandhapaṭipāṭisaṅkhāto saṃsāroti.</p>
	<p class="paratype03">“idañca pana so udānaṃ vatvā imaṃ uyyānavanaṃ āgamma ekassa supupphitassa sālassa mūle parinibbuto, ehi, mahārāja, sarīrakiccamassa karissāmā”ti mahāsatto rājānaṃ gahetvā paccekabuddhassa parinibbutaṭṭhānaṃ gantvā sarīraṃ dassesi. rājā tassa sarīraṃ disvā saddhiṃ balakāyena gandhamālādīhi pūjetvā bodhisattassa vacanaṃ nissāya yaññaṃ hāretvā sabbasattānaṃ jīvitadānaṃ datvā nagare māghātabheriṃ carāpetvā sattāhaṃ sādhukīḷaṃ kīḷitvā sabbagandhacitake mahantena sakkārena paccekabuddhassa sarīraṃ jhāpetvā dhātuyo catumahāpathe thūpaṃ kāresi. bodhisattopi rañño dhammaṃ desetvā “appamatto hohī”ti ovaditvā himavantameva pavisitvā brahmavihāresu parikammaṃ katvā aparihīnajjhāno brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā “mahārāja, tassa saddassa sutakāraṇā tava koci antarāyo natthī”ti yaññaṃ harāpetvā “mahājanassa jīvitaṃ dehī”ti jīvitadānaṃ dāpetvā nagare dhammabheriṃ carāpetvā dhammaṃ desetvā jātakaṃ samodhānesi “tadā rājā ānando ahosi, māṇavo sāriputto, tāpaso pana ahameva ahosin”ti. </p>
	<p class="paratype06">aṭṭhasaddajātakavaṇṇanā dutiyā. </p> 
</body>
</html>