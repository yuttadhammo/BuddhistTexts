<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [257] 7. gāmaṇicandajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>1. saṅkappavaggo</h4>
	<h5>[257] 7. gāmaṇicandajātakavaṇṇanā</h5>
	<p class="paratype03"><b>nāyaṃ</b> <b>gharānaṃ kusalo</b>ti idaṃ satthā jetavane viharanto paññāpasaṃsanaṃ ārabbha kathesi. dhammasabhāyañhi bhikkhū dasabalassa paññaṃ pasaṃsantā nisīdiṃsu — “āvuso, tathāgato mahāpañño puthupañño hāsapañño javanapañño tikkhapañño nibbedhikapañño sadevakaṃ lokaṃ paññāya atikkamatī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi tathāgato paññavāyevā”ti vatvā atītaṃ āhari.</p>
	<p class="paratype03">atīte bārāṇasiyaṃ janasandho nāma rājā rajjaṃ kāresi. bodhisatto tassa aggamahesiyā kucchimhi nibbatti. tassa mukhaṃ suparimajjitakañcanādāsatalaṃ viya parisuddhaṃ ahosi atisobhaggappattaṃ, tenassa nāmaggahaṇadivase “ādāsamukhamāro”ti nāmaṃ akaṃsu. taṃ sattavassabbhantareyeva pana pitā tayo vede ca sabbañca loke kattabbākattabbaṃ sikkhāpetvā tassa sattavassikakāle kālamakāsi. amaccā mahantena sakkārena rañño sarīrakiccaṃ katvā matakadānaṃ datvā sattame divase rājaṅgaṇe sannipatitvā “kumāro atidaharo, na sakkā rajje abhisiñcituṃ, vīmaṃsitvā naṃ abhisiñcissāmā”ti ekadivasaṃ nagaraṃ alaṅkārāpetvā vinicchayaṭṭhānaṃ sajjetvā pallaṅkaṃ paññapetvā kumārassa santikaṃ gantvā “vinicchayaṭṭhānaṃ, deva, gantuṃ vaṭṭatī”ti āhaṃsu. kumāro “sādhū”ti mahantena parivārena gantvā pallaṅke nisīdi.</p>
	<p class="paratype03">tassa nisinnakāle amaccā ekaṃ dvīhi pādehi vicaraṇamakkaṭaṃ vatthuvijjācariyavesaṃ gāhāpetvā vinicchayaṭṭhānaṃ netvā “deva, ayaṃ puriso pitu mahārājassa kāle vatthuvijjācariyo paguṇavijjo antobhūmiyaṃ sattaratanaṭṭhāne guṇadosaṃ passati, eteneva gahitaṃ rājakulānaṃ gehaṭṭhānaṃ hoti, imaṃ devo saṅgaṇhitvā ṭhānantare ṭhapetū”ti āhaṃsu. kumāro taṃ heṭṭhā ca uparica oloketvā “nāyaṃ manusso, makkaṭo eso”ti ñatvā “makkaṭā nāma kataṃ kataṃ viddhaṃsetuṃ jānanti, akataṃ pana kātuṃ vā vicāretuṃ vā na jānantī”ti cintetvā amaccānaṃ paṭhamaṃ gāthamāha — </p>
	<p class="paratype40">19<b>.</b> </p>
	<p class="paratype21">“nāyaṃ gharānaṃ kusalo, lolo ayaṃ valīmukho. </p>
	<p class="paratype22">kataṃ kataṃ kho dūseyya, evaṃ dhammamidaṃ kulan”ti.</p>
	<p class="paratype03">tattha <b>nāyaṃ gharānaṃ kusalo</b>ti ayaṃ satto na gharānaṃ kusalo, gharāni vicāretuṃ vā kātuṃ vā cheko na hoti. <b>lolo</b>ti lolajātiko. <b>valīmukho</b>ti valiyo mukhe assāti valīmukho. <b>evaṃ dhammamidaṃkula</b>nti idaṃ makkaṭakulaṃ nāma kataṃ kataṃ dūsetabbaṃ vināsetabbanti evaṃ sabhāvanti.</p>
	<p class="paratype03">athāmaccā “evaṃ bhavissati, devā”ti taṃ apanetvā ekāhadvīhaccayena puna tameva alaṅkaritvā vinicchayaṭṭhānaṃ ānetvā “ayaṃ, deva, pitu mahārājassa kāle vinicchayāmacco, vinicchayasuttamassa supavattitaṃ, imaṃ saṅgaṇhitvā vinicchayakammaṃ kāretuṃ vaṭṭatī”ti āhaṃsu. kumāro taṃ oloketvā “cittavato manussassa lomaṃ nāma evarūpaṃ na hoti, ayaṃ nicittako vānaro vinicchayakammaṃ kātuṃ na sakkhissatī”ti ñatvā dutiyaṃ gāthamāha — </p>
	<p class="paratype40">20<b>.</b> </p>
	<p class="paratype21">“nayidaṃ cittavato lomaṃ, nāyaṃ assāsiko migo. </p>
	<p class="paratype22">siṭṭhaṃ me janasandhena, nāyaṃ kiñci vijānatī”ti.</p>
	<p class="paratype03">tattha <b>nayidaṃ cittavato loma</b>nti yaṃ idaṃ etassa sarīre pharusalomaṃ, idaṃ vicāraṇapaññāya sampayuttacittavato na hoti. pākatikacittena pana acittako nāma tiracchānagato natthi. <b>nāyaṃ</b> <b>assāsiko</b>ti ayaṃ avassayo vā hutvā anusāsaniṃ vā datvā aññaṃ assāsetuṃ asamatthatāya na assāsiko. <b>migo</b>ti makkaṭaṃ āha. <b>siṭṭhaṃ me janasandhenā</b>ti mayhaṃ pitarā janasandhena etaṃ siṭṭhaṃ kathitaṃ, “makkaṭo nāma kāraṇākāraṇaṃ na jānātī”ti evaṃ anusāsanī dinnāti dīpeti. <b>nāyaṃ kiñci vijānatī</b>ti tasmā ayaṃ vānaro na kiñci jānātīti niṭṭhamettha gantabbaṃ. pāḷiyaṃ pana “nāyaṃ kiñci na dūsaye”ti likhitaṃ, taṃ aṭṭhakathāyaṃ natthi.</p>
	<p class="paratype03">amaccā imampi gāthaṃ sutvā “evaṃ bhavissati, devā”ti taṃ apanetvā punapi ekadivasaṃ tameva alaṅkaritvā vinicchayaṭṭhānaṃ ānetvā “ayaṃ, deva, puriso pitu mahārājassa kāle mātāpitūpaṭṭhānakārako, kulejeṭṭhāpacāyikakammakārako, imaṃ saṅgaṇhituṃ vaṭṭatī”ti āhaṃsu. kumāro taṃ oloketvā “makkaṭā nāma calacittā, evarūpaṃ kammaṃ kātuṃ na samatthā”ti cintetvā tatiyaṃ gāthamāha — </p>
	<p class="paratype40">21<b>.</b> </p>
	<p class="paratype21">“na mātaraṃ pitaraṃ vā, bhātaraṃ bhaginiṃ sakaṃ. </p>
	<p class="paratype22">bhareyya tādiso poso, siṭṭhaṃ dasarathena me”ti.</p>
	<p class="paratype03">tattha <b>bhātaraṃ bhaginiṃ saka</b>nti attano bhātaraṃ vā bhaginiṃ vā. pāḷiyaṃ pana “sakhan”ti likhitaṃ, taṃ pana aṭṭhakathāyaṃ “sakanti vutte sakabhātikabhaginiyo labbhanti, sakhanti vutte sahāyako labbhatī”ti vicāritameva. <b>bhareyyā</b>ti poseyya. <b>tādiso poso</b>ti yādiso esa dissati, tādiso makkaṭajātiko satto na bhareyya. <b>siṭṭhaṃ dasarathena me</b>ti evaṃ me pitarā anusiṭṭhaṃ. pitā hissa janaṃ catūhi saṅgahavatthūhi sandahanato “janasandho”ti vuccati, dasahi rathehi kattabbākattabbaṃ attano ekeneva rathena karaṇato “dasaratho”ti. tassa santikā evarūpassa ovādassa sutattā evamāha.</p>
	<p class="paratype03">amaccā “evaṃ bhavissati, devā”ti makkaṭaṃ apanetvā “paṇḍito kumāro, sakkhissati rajjaṃ kāretun”ti bodhisattaṃ rajje abhisiñcitvā “ādāsamukharañño āṇā”ti nagare bheriṃ carāpesuṃ. tato paṭṭhāya bodhisatto dhammena rajjaṃ kāresi, paṇḍitabhāvopissa sakalajambudīpaṃ pattharitvā gato.</p>
	<p class="paratype03">paṇḍitabhāvadīpanatthaṃ panassa imāni cuddasa vatthūni ābhatāni — </p>
	<p class="paratype21">“goṇo putto hayo ceva, naḷakāro gāmabhojako. </p>
	<p class="paratype27">gaṇikā taruṇī sappo, migo tittiradevatā. </p>
	<p class="paratype22">nāgo tapassino ceva, atho brāhmaṇamāṇavo”ti.</p>
	<p class="paratype03">tatrāyaṃ anupubbīkathā — bodhisattasmiñhi rajje abhisiñcite eko janasandharañño pādamūliko nāmena gāmaṇicando nāma evaṃ cintesi — “idaṃ rajjaṃ nāma samānavayehi saddhiṃ sobhati, ahañca mahallako, daharaṃ kumāraṃ upaṭṭhātuṃ na sakkhissāmi, janapade kasikammaṃ katvā jīvissāmī”ti, so nagarato tiyojanamattaṃ gantvā ekasmiṃ gāmake vāsaṃ kappesi. kasikammatthāya panassa goṇāpi natthi, so deve vuṭṭhe ekaṃ sahāyakaṃ dve goṇe yācitvā sabbadivasaṃ kasitvā tiṇaṃ khādāpetvā goṇe sāmikassa niyyādetuṃ gehaṃ agamāsi. so tasmiṃ khaṇe bhariyāya saddhiṃ gehamajjhe nisīditvā bhattaṃ bhuñjati. goṇāpi paricayena gehaṃ pavisiṃsu, tesu pavisantesu sāmiko thālakaṃ ukkhipi, bhariyā thālakaṃ apanesi. gāmaṇicando “bhattena maṃ nimanteyyun”ti olokento goṇe aniyyādetvāva gato. corā rattiṃ vajaṃ bhinditvā teyeva goṇe hariṃsu. goṇasāmiko pātova vajaṃ paviṭṭho te goṇe adisvā corehi haṭabhāvaṃ jānantopi “gāmaṇicandassa gīvaṃ karissāmī”ti taṃ upasaṅkamitvā “bho goṇe, me dehī”ti āha. “nanu goṇā gehaṃ paviṭṭhā”ti. “kiṃ pana te mayhaṃ niyyāditā”ti? “na niyyāditā”ti. “tena hi ayaṃ te rājadūto, ehī”ti āha. tesu hi janapadesu yaṃkiñci sakkharaṃ vā kapālakhaṇḍaṃ vā ukkhipitvā “ayaṃ te rājadūto, ehī”ti vutte yo na gacchati, tassa rājāṇaṃ karoti, tasmā so “rājadūto”ti sutvāva nikkhami. </p>
	<p class="paratype01">so tena saddhiṃ rājakulaṃ gacchanto ekaṃ sahāyakassa vasanagāmaṃ patvā “bho, atichātomhi, yāva gāmaṃ pavisitvā āhārakiccaṃ katvā āgacchāmi, tāva idheva hohī”ti vatvā sahāyagehaṃ pāvisi. sahāyo panassa gehe natthi, sahāyikā disvā “sāmi, pakkāhāro natthi, muhuttaṃ adhivāsehi, idāneva pacitvā dassāmī”ti nisseṇiyā vegena taṇḍulakoṭṭhakaṃ abhiruhantī bhūmiyaṃ pati, taṅkhaṇaññeva tassā sattamāsiko gabbho patito. tasmiṃ khaṇe tassā sāmiko āgantvā taṃ disvā “tvaṃ me bhariyaṃ paharitvā gabbhaṃ pātesi, ayaṃ te rājadūto, ehī”ti taṃ gahetvā nikkhami. tato paṭṭhāya dve janā gāmaṇiṃ majjhe katvā gacchanti.</p>
	<p class="paratype03">athekasmiṃ gāmadvāre eko assagopako assaṃ nivattetuṃ na sakkoti, assopi tesaṃ santikena gacchati. assagopako gāmaṇicandaṃ disvā “mātula gāmaṇicanda, etaṃ tāva assaṃ kenacideva paharitvā nivattehī”ti āha. so ekaṃ pāsāṇaṃ gahetvā khipi, pāsāṇo assassa pāde paharitvā eraṇḍadaṇḍakaṃ viya bhindi. atha naṃ assagopako “tayā me assassa pādo bhinno, ayaṃ te rājadūto”ti vatvā gaṇhi.</p>
	<p class="paratype03">so tīhi janehi nīyamāno cintesi — “ime maṃ rañño dassessanti, ahaṃ goṇamūlampi dātuṃ na sakkomi, pageva gabbhapātanadaṇḍaṃ, assamūlaṃ pana kuto labhissāmi, mataṃ me seyyo”ti. so gacchanto antarāmagge aṭaviyaṃ maggasamīpeyeva ekaṃ ekato papātaṃ pabbataṃ addasa, tassa chāyāya dve pitāputtā naḷakārā ekato kilañjaṃ cinanti. gāmaṇicando “bho, sarīrakiccaṃ kātukāmomhi, thokaṃ idheva hotha, yāva āgacchāmī”ti vatvā pabbataṃ abhiruhitvā papātapasse patamāno pitunaḷakārassa piṭṭhiyaṃ pati, naḷakāro ekappahāreneva jīvitakkhayaṃ pāpuṇi. gāmaṇi uṭṭhāya aṭṭhāsi. naḷakāraputto “tvaṃ me pitughātakacoro, ayaṃ te rājadūto”ti vatvā taṃ hatthe gahetvā gumbato nikkhami, “kiṃ etan”ti ca vutte “pitughātakacoro me”ti āha. tato paṭṭhāya gāmaṇiṃ majjhe katvā cattāro janā parivāretvā nayiṃsu.</p>
	<p class="paratype03">athāparasmiṃ gāmadvāre eko gāmabhojako gāmaṇicandaṃ disvā “mātula gāmaṇicanda, kahaṃ gacchasī”ti vatvā “rājānaṃ passitun”ti vutte “addhā tvaṃ rājānaṃ passissasi, ahaṃ rañño sāsanaṃ dātukāmo, harissasī”ti āha. “āma, harissāmī”ti. “ahaṃ pakatiyā abhirūpo dhanavā yasasampanno arogo, idāni panamhi duggato ceva paṇḍurogī ca, tattha kiṃ kāraṇanti rājānaṃ puccha, rājā kira paṇḍito, so te kathessati, tassa sāsanaṃ puna mayhaṃ katheyyāsī”ti. so “sādhū”ti sampaṭicchi.</p>
	<p class="paratype03">atha naṃ purato aññatarasmiṃ gāmadvāre ekā gaṇikā disvā “mātula gāmaṇicanda, kahaṃ gacchasī”ti vatvā “rājānaṃ passitun”ti vutte “rājā kira paṇḍito, mama sāsanaṃ harā”ti vatvā evamāha — “pubbe ahaṃ bahuṃ bhatiṃ labhāmi, idāni pana tambulamattampi na labhāmi, koci me santikaṃ āgato nāma natthi, tattha kiṃ kāraṇanti rājānaṃ pucchitvā paccāgantvā mayhaṃ katheyyāsī”ti.</p>
	<p class="paratype03">atha naṃ purato aññatarasmiṃ gāmadvāre ekā taruṇitthī disvā tatheva pucchitvā “ahaṃ neva sāmikassa gehe vasituṃ sakkomi, na kulagehe, tattha kiṃ kāraṇanti rājānaṃ pucchitvā paccāgantvā mayhaṃ katheyyāsī”ti āha.</p>
	<p class="paratype03">atha naṃ tato parabhāge mahāmaggasamīpe ekasmiṃ vammike vasanto sappo disvā “gāmaṇicanda, kahaṃ yāsī”ti pucchitvā “rājānaṃ passitun”ti vutte “rājā kira paṇḍito, sāsanaṃ me harā”ti vatvā “ahaṃ gocaratthāya gamanakāle chātajjhatto milātasarīro vammikato nikkhamanto sarīrena bilaṃ pūretvā sarīraṃ kaḍḍhento kicchena nikkhamāmi, gocaraṃ caritvā āgato pana suhito thūlasarīro hutvā pavisanto bilapassāni aphusanto sahasāva pavisāmi, tattha kiṃ kāraṇanti rājānaṃ pucchitvā mayhaṃ katheyyāsī”ti āha.</p>
	<p class="paratype03">atha naṃ purato eko migo disvā tatheva pucchitvā “ahaṃ aññattha tiṇaṃ khādituṃ na sakkomi, ekasmiṃyeva rukkhamūle sakkomi, tattha kiṃ kāraṇanti rājānaṃ puccheyyāsī”ti āha.</p>
	<p class="paratype03">atha naṃ tato parabhāge eko tittiro disvā tatheva pucchitvā “ahaṃ ekasmiṃyeva vammikapāde nisīditvā vassanto manāpaṃ karitvā vassituṃ sakkomi, sesaṭṭhānesu nisinno na sakkomi, tattha kiṃ kāraṇanti rājānaṃ puccheyyāsī”ti āha.</p>
	<p class="paratype03">atha naṃ purato ekā rukkhadevatā disvā “canda, kahaṃ yāsī”ti pucchitvā “rañño santikan”ti vutte “rājā kira paṇḍito, ahaṃ pubbe sakkārappatto ahosiṃ, idāni pana pallavamuṭṭhimattampi na labhāmi, tattha kiṃ kāraṇanti rājānaṃ puccheyyāsī”ti āha.</p>
	<p class="paratype03">tato aparabhāge eko nāgarājā taṃ disvā tatheva pucchitvā “rājā kira paṇḍito, pubbe imasmiṃ sare udakaṃ pasannaṃ maṇivaṇṇaṃ, idāni āvilaṃ paṇṇakasevālapariyonaddhaṃ, tattha kiṃ kāraṇanti rājānaṃ puccheyyāsī”ti āha.</p>
	<p class="paratype03">atha naṃ purato nagarassa āsannaṭṭhāne ekasmiṃ ārāme vasantā tāpasā disvā tatheva pucchitvā “rājā kira paṇḍito, pubbe imasmiṃ ārāme phalāphalāni madhurāni ahesuṃ, idāni nirojāni kasaṭāni jātāni, tattha kiṃ kāraṇanti rājānaṃ puccheyyāsī”ti āhaṃsu.</p>
	<p class="paratype03">tato naṃ purato gantvā nagaradvārasamīpe ekissaṃ sālāyaṃ brāhmaṇamāṇavakā disvā “kahaṃ, bho canda, gacchasī”ti vatvā “rañño santikan”ti vutte “tena hi no sāsanaṃ gahetvā gaccha, amhākañhi pubbe gahitagahitaṭṭhānaṃ pākaṭaṃ ahosi, idāni pana chiddaghaṭe udakaṃ viya na saṇṭhāti na paññāyati, andhakāro viya hoti, tattha kiṃ kāraṇanti rājānaṃ puccheyyāsī”ti āhaṃsu.</p>
	<p class="paratype03">gāmaṇicando imāni dasa sāsanāni gahetvā rañño santikaṃ agamāsi. rājā vinicchayaṭṭhāne nisinno ahosi. goṇasāmiko gāmaṇicandaṃ gahetvā rājānaṃ upasaṅkami. rājā gāmaṇicandaṃ disvā sañjānitvā “ayaṃ amhākaṃ pitu upaṭṭhāko, amhe ukkhipitvā parihari, kahaṃ nu kho ettakaṃ kālaṃ vasī”ti cintetvā “ambho gāmaṇicanda, kahaṃ ettakaṃ kālaṃ vasasi, cirakālato paṭṭhāya na paññāyasi, kenatthena āgatosī”ti āha. “āma, deva, amhākaṃ devassa saggagatakālato paṭṭhāya janapadaṃ gantvā kasikammaṃ katvā jīvāmi, tato maṃ ayaṃ puriso goṇāḍḍakāraṇā rājadūtaṃ dassetvā tumhākaṃ santikaṃ ākaḍḍhī”ti. “anākaḍḍhiyamāno nāgaccheyyāsi”, “ākaḍḍhitabhāvoyeva sobhano, idāni taṃ daṭṭhuṃ labhāmi, kahaṃ so puriso”ti? “ayaṃ, devā”ti. “saccaṃ kira, bho, amhākaṃ candassa dūtaṃ dassesī”ti? “saccaṃ, devā”ti. “kiṃ kāraṇā”ti? “ayaṃ me deva dve goṇe na detī”ti. “saccaṃ kira, candā”ti. “tena hi, deva, mayhampi vacanaṃ suṇāthā”ti sabbaṃ pavattiṃ kathesi. taṃ sutvā rājā goṇasāmikaṃ pucchi — “kiṃ, bho, tava gehaṃ pavisante goṇe addasā”ti. “nāddasaṃ, devā”ti. “kiṃ, bho, maṃ ‘ādāsamukharājā nāmā’ti kathentānaṃ na sutapubbaṃ tayā, vissattho kathehī”ti? “addasaṃ, devā”ti. “bho canda, goṇānaṃ aniyyāditattā goṇā tava gīvā, ayaṃ pana puriso disvāva ‘na passāmī’ti sampajānamusāvādaṃ bhaṇi, tasmā tvaññeva kammiko hutvā imassa ca purisassa pajāpatiyāya cassa akkhīni uppāṭetvā sayaṃ goṇamūlaṃ catuvīsati kahāpaṇe dehī”ti. evaṃ vutte goṇasāmikaṃ bahi kariṃsu. so “akkhīsu uppāṭitesu catuvīsatikahāpaṇehi kiṃ karissāmī”ti gāmaṇicandassa pādesu patitvā “sāmi canda, goṇamūlakahāpaṇā tuyheva hontu, ime ca gaṇhāhī”ti aññepi kahāpaṇe datvā palāyi.</p>
	<p class="paratype03">tato dutiyo āha — “ayaṃ, deva, mama pajāpatiṃ paharitvā gabbhaṃ pātesī”ti. “saccaṃ candā”ti? “suṇohi mahārājā”ti cando sabbaṃ vitthāretvā kathesi. atha naṃ rājā “kiṃ pana tvaṃ etassa pajāpatiṃ paharitvā gabbhaṃ pātesī”ti pucchi. “na pātemi, devā”ti . “ambho sakkhissasi tvaṃ iminā gabbhassa pātitabhāvaṃ sādhetun”ti? “na sakkomi, devā”ti. “idāni kiṃ karosī”ti? “deva, puttaṃ me laddhuṃ vaṭṭatī”ti. “tena hi, ambho canda, tvaṃ etassa pajāpatiṃ tava gehe karitvā yadā puttavijātā hoti, tadā naṃ netvā etasseva dehī”ti. sopi gāmaṇicandassa pādesu patitvā “mā me, sāmi, gehaṃ, bhindī”ti kahāpaṇe datvā palāyi.</p>
	<p class="paratype03">atha tatiyo āgantvā “iminā me, deva, paharitvā assassa pādo bhinno”ti āha. “saccaṃ candā”ti. “suṇohi, mahārājā”ti cando taṃ pavattiṃ vitthārena kathesi. taṃ sutvā rājā assagopakaṃ āha — “saccaṃ kira tvaṃ ‘assaṃ paharitvā nivattehī’ti kathesī”ti. “na kathemi, devā”ti. so punavāre pucchito “āma, kathemī”ti āha. rājā candaṃ āmantetvā “ambho canda, ayaṃ kathetvāva ‘na kathemī’ti musāvādaṃ vadati, tvaṃ etassa jivhaṃ chinditvā assamūlaṃ amhākaṃ santikā gahetvā sahassaṃ dehī”ti āha. assagopako aparepi kahāpaṇe datvā palāyi.</p>
	<p class="paratype03">tato naḷakāraputto “ayaṃ me, deva, pitughātakacoro”ti āha. “saccaṃ kira, candā”ti. “suṇohi, devā”ti cando tampi kāraṇaṃ vitthāretvā kathesi. atha rājā naḷakāraṃ āmantetvā “idāni kiṃ karosī”ti pucchi. “deva me pitaraṃ laddhuṃ vaṭṭatī”ti. “ambho canda, imassa kira pitaraṃ laddhuṃ vaṭṭati, matakaṃ pana na sakkā puna ānetuṃ, tvaṃ imassa mātaraṃ ānetvā tava gehe katvā etassa pitā hohī”ti. naḷakāraputto “mā me, sāmi, matassa pitu gehaṃ bhindī”ti gāmaṇicandassa kahāpaṇe datvā palāyi.</p>
	<p class="paratype03">gāmaṇicando aḍḍe jayaṃ patvā tuṭṭhacitto rājānaṃ āha — “atthi, deva, tumhākaṃ kehici sāsanaṃ pahitaṃ, taṃ vo kathemī”ti. “kathehi, candā”ti. cando brāhmaṇamāṇavakānaṃ sāsanaṃ ādiṃ katvā paṭilomakkamena ekekaṃ kathaṃ kathesi. rājā paṭipāṭiyā vissajjesi.</p>
	<p class="paratype03">kathaṃ? paṭhamaṃ tāva sāsanaṃ sutvā “pubbe tesaṃ vasanaṭṭhāne velaṃ jānitvā vassanakukkuṭo ahosi, tesaṃ tena saddena uṭṭhāya mante gahetvā sajjhāyaṃ karontānaññeva aruṇo uggacchati, tena tesaṃ gahitagahitaṃ na nassati. idāni pana nesaṃ vasanaṭṭhāne avelāya vassanakakukkuṭo atthi, so atirattiṃ vā vassati atipabhāte vā, atirattiṃ vassantassa tassa saddena uṭṭhāya mante gahetvā niddābhibhūtā sajjhāyaṃ akatvāva puna sayanti, atipabhāte vassantassa saddena uṭṭhāya sajjhāyituṃ na labhanti, tena tesaṃ gahitagahitaṃ na paññāyatī”ti āha.</p>
	<p class="paratype03">dutiyaṃ sutvā “te pubbe samaṇadhammaṃ karontā kasiṇaparikamme yuttapayuttā ahesuṃ. idāni pana samaṇadhammaṃ vissajjetvā akattabbesu yuttapayuttā ārāme uppannāni phalāphalāni upaṭṭhākānaṃ datvā piṇḍapaṭipiṇḍakena micchājīvena jīvikaṃ kappenti, tena nesaṃ phalāphalāni na madhurāni jātāni. sace pana te pubbe viya puna samaṇadhamme yuttapayuttā bhavissanti, puna tesaṃ phalāphalāni madhurāni bhavissanti. te tāpasā rājakulānaṃ paṇḍitabhāvaṃ na jānanti, samaṇadhammaṃ tesaṃ kātuṃ vadehī”ti āha.</p>
	<p class="paratype03">tatiyaṃ sutvā “te nāgarājāno aññamaññaṃ kalahaṃ karonti, tena taṃ udakaṃ āvilaṃ jātaṃ. sace te pubbe viya samaggā bhavissanti, puna pasannaṃ bhavissatī”ti āha.</p>
	<p class="paratype03">catutthaṃ sutvā “sā rukkhadevatā pubbe aṭaviyaṃ paṭipanne manusse rakkhati, tasmā nānappakāraṃ balikammaṃ labhati. idāni pana ārakkhaṃ na karoti, tasmā balikammaṃ na labhati. sace pubbe viya ārakkhaṃ karissati, puna lābhaggappattā bhavissati. sā rājūnaṃ atthibhāvaṃ na jānāti, tasmā aṭaviāruḷhamanussānaṃ ārakkhaṃ kātuṃ vadehī”ti āha.</p>
	<p class="paratype03">pañcamaṃ sutvā “yasmiṃ vammikapāde nisīditvā so tittiro manāpaṃ vassati, tassa heṭṭhā mahantī nidhikumbhi atthi, taṃ uddharitvā tvaṃ gaṇhāhī”ti āha.</p>
	<p class="paratype03">chaṭṭhaṃ sutvā “yassa rukkhassa mūle so migo tiṇāni khādituṃ sakkoti, tassa rukkhassa upari mahantaṃ bhamaramadhu atthi, so madhumakkhitesu tiṇesu paluddho aññāni khādituṃ na sakkoti, tvaṃ taṃ madhupaṭalaṃ haritvā aggamadhuṃ amhākaṃ pahiṇa, sesaṃ attanā paribhuñjā”ti āha.</p>
	<p class="paratype03">sattamaṃ sutvā “yasmiṃ vammike so sappo vasati, tassa heṭṭhā mahantī nidhikumbhi atthi, so taṃ rakkhamāno vasanto nikkhamanakāle dhanalobhena sarīraṃ sithilaṃ katvā lagganto nikkhamati, gocaraṃ gahetvā dhanasinehena alagganto vegena sahasā pavisati. taṃ nidhikumbhiṃ uddharitvā tvaṃ gaṇhāhī”ti āha.</p>
	<p class="paratype03">aṭṭhamaṃ sutvā “tassā taruṇitthiyā sāmikassa ca mātāpitūnañca vasanagāmānaṃ antare ekasmiṃ gāmake jāro atthi. sā taṃ saritvā tasmiṃ sinehena sāmikassa gehe vasituṃ asakkontī ‘mātāpitaro passissāmī’ti jārassa gehe katipāhaṃ vasitvā mātāpitūnaṃ gehaṃ gacchati, tattha katipāhaṃ vasitvā puna jāraṃ saritvā ‘sāmikassa gehaṃ gamissāmī’ti puna jārasseva gehaṃ gacchati. tassā itthiyā rājūnaṃ atthibhāvaṃ ācikkhitvā ‘sāmikasseva kira gehe vasatu. sace taṃ rājā gaṇhāpeti, jīvitaṃ te natthi, appamādaṃ kātuṃ vaṭṭatī’ti tassā kathehī”ti āha.</p>
	<p class="paratype03">navamaṃ sutvā “sā gaṇikā pubbe ekassa hatthato bhatiṃ gahetvā taṃ ajīrāpetvā aññassa hatthato na gaṇhāti, tenassā pubbe bahuṃ uppajji. idāni pana attano dhammataṃ vissajjetvā ekassa hatthato gahitaṃ ajīrāpetvāva aññassa hatthato gaṇhāti, purimassa okāsaṃ akatvā pacchimassa karoti, tenassā bhati na uppajjati, na keci naṃ upasaṅkamanti. sace attano dhamme ṭhassati, pubbasadisāva bhavissati. attano dhamme ṭhātumassā kathehī”ti āha.</p>
	<p class="paratype03">dasamaṃ sutvā “so gāmabhojako pubbe dhammena samena aḍḍaṃ vinicchini, tena manussānaṃ piyo ahosi manāpo, sampiyāyamānā cassa manussā bahupaṇṇākāraṃ āhariṃsu, tena abhirūpo dhanavā yasasampanno ahosi. idāni pana lañjavittako hutvā adhammena aḍḍaṃ vinicchinati, tena duggato kapaṇo hutvā paṇḍurogena abhibhūto. sace pubbe viya dhammena aḍḍaṃ vinicchinissati, puna pubbasadiso bhavissati. so rañño atthibhāvaṃ na jānāti, dhammena aḍḍaṃ vinicchinitumassa kathehī”ti āha.</p>
	<p class="paratype03">iti so gāmaṇicando imāni ettakāni sāsanāni rañño ārocesi, rājā attano paññāya sabbānipi tāni sabbaññubuddho viya byākaritvā gāmaṇicandassa bahuṃ dhanaṃ datvā tassa vasanagāmaṃ brahmadeyyaṃ katvā tasseva datvā uyyojesi. so nagarā nikkhamitvā bodhisattena dinnasāsanaṃ brāhmaṇamāṇavakānañca tāpasānañca nāgarājassa ca rukkhadevatāya ca ārocetvā tittirassa vasanaṭṭhānato nidhiṃ gahetvā migassa tiṇakhādanaṭṭhāne rukkhato bhamaramadhuṃ gahetvā rañño madhuṃ pesetvā sappassa vasanaṭṭhāne vammikaṃ khaṇitvā nidhiṃ gahetvā taruṇitthiyā ca gaṇikāya ca gāmabhojakassa ca rañño kathitaniyāmeneva sāsanaṃ ārocetvā mahantena yasena attano gāmakaṃ gantvā yāvatāyukaṃ ṭhatvā yathākammaṃ gato. ādāsamukharājāpi dānādīni puññāni katvā jīvitapariyosāne saggapuraṃ pūrento gato.</p>
	<p class="paratype03">satthā “na, bhikkhave, tathāgato idāneva mahāpañño, pubbepi mahāpaññoyevā”ti vatvā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne bahū sotāpannasakadāgāmianāgāmiarahanto ahesuṃ. “tadā gāmaṇicando ānando ahosi, ādāsamukharājā pana ahameva ahosin”ti. </p>
	<p class="paratype06">gāmaṇicandajātakavaṇṇanā sattamā. </p> 
</body>
</html>