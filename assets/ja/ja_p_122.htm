<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [116] 6. dubbacajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>12. haṃcivaggo</h4>
	<h5>[116] 6. dubbacajātakavaṇṇanā</h5>
	<p class="paratype03"><b>atikaramakarācariyā</b>ti idaṃ satthā jetavane viharanto ekaṃ dubbacabhikkhuṃ ārabbha kathesi. tassa vatthu navakanipāte <b>gijjhajātake</b> (jā. 1.9.1 ādayo) āvi bhavissati. satthā pana taṃ bhikkhuṃ āmantetvā “bhikkhu na tvaṃ idāneva dubbaco, pubbepi dubbacoyeva. dubbacabhāveneva paṇḍitānaṃ ovādaṃ akaronto sattippahārena jīvitakkhayaṃ pattosī”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto laṅghanaṭakayoniyaṃ paṭisandhiṃ gahetvā vayappatto paññavā upāyakusalo ahosi. so ekassa laṅghanakassa santike sattilaṅghanasippaṃ sikkhitvā ācariyena saddhiṃ sippaṃ dassento vicarati. ācariyo panassa catunnaṃyeva sattīnaṃ laṅghanasippaṃ jānāti, na pañcannaṃ. so ekadivasaṃ ekasmiṃ gāmake sippaṃ dassento surāmadamatto “pañca sattiyo laṅghissāmī”ti paṭipāṭiyā ṭhapesi. atha naṃ bodhisatto āha “ācariya, tvaṃ pañcasattilaṅghanasippaṃ na jānāsi, ekaṃ sattiṃ hara. sace laṅghissasi, pañcamāya sattiyā viddho marissasī”ti. so suṭṭhu mattatāya “tvañhi mayhaṃ pamāṇaṃ na jānāsī”ti tassa vacanaṃ anādiyitvā catasso laṅghitvā pañcamāya sattiyā daṇḍake madhukapupphaṃ viya āvuto paridevamāno nipajji. atha naṃ bodhisatto “paṇḍitānaṃ vacanaṃ akatvā imaṃ byasanaṃ pattosī”ti imaṃ gāthamāha — </p>
	<p class="paratype40">116<b>.</b> </p>
	<p class="paratype21">“atikaramakarācariya, mayhampetaṃ na ruccati. </p>
	<p class="paratype22">catutthe laṅghayitvāna, pañcamāyasi āvuto”ti.</p>
	<p class="paratype03">tattha <b>atikaramakarācariyā</b>ti ācariya ajja tvaṃ atikaraṃ akari, attano karaṇato atirekaṃ karaṇaṃ akarīti attho. <b>mayhampetaṃ na ruccatī</b>ti mayhaṃ antevāsikassapi samānassa etaṃ tava karaṇaṃ na ruccati, tena te ahaṃ paṭhamameva kathesinti dīpeti. <b>catutthe laṅghayitvānā</b>ti catutthe sattithale apatitvā attānaṃ laṅghayitvā. <b>pañcamāyasi āvuto</b>ti paṇḍitānaṃ vacanaṃ aggaṇhanto idāni pañcamāya sattiyā āvutosīti. idaṃ vatvā ācariyaṃ sattito apanetvā kattabbayuttakaṃ akāsi.</p>
	<p class="paratype03">satthā imaṃ atītaṃ āharitvā jātakaṃ samodhānesi — “tadā ācariyo ayaṃ dubbaco ahosi, antevāsiko pana ahameva ahosin”ti. </p>
	<p class="paratype06">dubbacajātakavaṇṇanā chaṭṭhā. </p> 
</body>
</html>