<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [318] 8. kaṇaverajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>2. pucimandavaggo</h4>
	<h5>[318] 8. kaṇaverajātakavaṇṇanā</h5>
	<p class="paratype03"><b>yaṃ taṃ vasanta samaye</b>ti idaṃ satthā jetavane viharanto purāṇadutiyikāpalobhanaṃ ārabbha kathesi. vatthu <b>indriyajātake</b> (jā. 1.8.60 ādayo) āvi bhavissati. satthā pana taṃ bhikkhuṃ “pubbe tvaṃ bhikkhu etaṃ nissāya asinā sīsacchedaṃ paṭilabhī”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kāsigāmake ekassa gahapatikassa ghare coranakkhattena jāto vayappatto corakammaṃ katvā jīvikaṃ kappento loke pākaṭo ahosi sūro nāgabalo, koci naṃ gaṇhituṃ nāsakkhi. so ekadivasaṃ ekasmiṃ seṭṭhighare sandhiṃ chinditvā bahuṃ dhanaṃ avahari. nāgarā rājānaṃ upasaṅkamitvā “deva, eko mahācoro nagaraṃ vilumpati, taṃ gaṇhāpethā”ti vadiṃsu. rājā tassa gahaṇatthāya nagaraguttikaṃ āṇāpesi. so rattibhāge tattha tattha vaggabandhanena manusse ṭhapetvā taṃ sahoḍḍhaṃ gāhāpetvā rañño ārocesi. rājā “sīsamassa chindā”ti nagaraguttikaññeva āṇāpesi. nagaraguttiko taṃ pacchābāhaṃ gāḷhabandhanaṃ bandhāpetvā gīvāyassa rattakaṇavīramālaṃ laggetvā sīse iṭṭhakacuṇṇaṃ okiritvā catukke catukke kasāhi tāḷāpento kharassarena paṇavena āghātanaṃ neti. “imasmiṃ kira nagare vilopakārako coro gahito”ti sakalanagaraṃ saṅkhubhi.</p>
	<p class="paratype03">tadā ca bārāṇasiyaṃ sahassaṃ gaṇhantī sāmā nāma gaṇikā hoti rājavallabhā pañcasatavaṇṇadāsīparivārā. sā pāsādatale vātapānaṃ vivaritvā ṭhitā taṃ nīyamānaṃ passi. so pana abhirūpo pāsādiko ativiya sobhaggappatto devavaṇṇo sabbesaṃ matthakamatthakena paññāyati. sāmā taṃ disvā paṭibaddhacittā hutvā “kena nu kho upāyenāhaṃ imaṃ purisaṃ attano sāmikaṃ kareyyan”ti cintayantī “attheko upāyo”ti attano atthacarikāya ekissā hatthe nagaraguttikassa sahassaṃ pesesi “ayaṃ coro sāmāya bhātā, aññatra sāmāya añño etassa avassayo natthi, tumhe kira idaṃ sahassaṃ gahetvā etaṃ vissajjethā”ti . sā gantvā tathā akāsi. nagaraguttiko “ayaṃ coro pākaṭo, na sakkā etaṃ vissajjetuṃ, aññaṃ pana manussaṃ labhitvā imaṃ paṭicchannayānake nisīdāpetvā pesetuṃ sakkā”ti āha. sā gantvā tassā ārocesi.</p>
	<p class="paratype03">tadā paneko seṭṭhiputto sāmāya paṭibaddhacitto devasikaṃ sahassaṃ deti. so taṃ divasampi sūriyatthaṅgamanavelāya sahassaṃ gaṇhitvā taṃ gharaṃ agamāsi. sāmāpi sahassabhaṇḍikaṃ gahetvā ūrūsu ṭhapetvā parodantī nisinnā hoti. “kiṃ etan”ti ca vuttā “sāmi, ayaṃ coro mama bhātā, ‘ahaṃ nīcakammaṃ karomī’ti mayhaṃ santikaṃ na eti, nagaraguttikassa pahitaṃ ‘sahassaṃ labhamāno vissajjessāmi nan’ti sāsanaṃ pesesi. idāni imaṃ sahassaṃ ādāya nagaraguttikassa santikaṃ gacchantaṃ na labhāmī”ti āha. so tassā paṭibaddhacittatāya “ahaṃ gamissāmī”ti āha. “tena hi tayā ābhatameva gahetvā gacchāhī”ti. so taṃ gahetvā nagaraguttikassa gehaṃ gañchi. so taṃ seṭṭhiputtaṃ paṭicchannaṭṭhāne ṭhapetvā coraṃ paṭicchannayānake nisīdāpetvā sāmāya pahiṇitvā “ayaṃ coro raṭṭhe pākaṭo, tamandhakāraṃ tāva hotu, atha naṃ manusssānaṃ paṭisallīnavelāya ghātāpessāmī”ti apadesaṃ katvā muhuttaṃ vītināmetvā manussesu paṭisallīnesu seṭṭhiputtaṃ mahantenārakkhena āghātanaṃ netvā asinā sīsaṃ chinditvā sarīraṃ sūle āropetvā nagaraṃ pāvisi.</p>
	<p class="paratype03">tato paṭṭhāya sāmā aññesaṃ hatthato kiñci na gaṇhāti, teneva saddhiṃ abhiramamānā vicarati. so cintesi “sace ayaṃ aññasmiṃ paṭibaddhacittā bhavissati, mampi mārāpetvā tena saddhiṃ abhiramissati, accantaṃ mittadubbhinī esā, mayā idha avasitvā khippaṃ palāyituṃ vaṭṭati, gacchanto ca pana tucchahattho agantvā etissā ābharaṇabhaṇḍaṃ gahetvā gacchissāmī”ti cintetvā ekasmiṃ divase taṃ āha — “bhadde, mayaṃ pañjare pakkhittakukkuṭā viya niccaṃ ghareyeva homa, ekadivasaṃ uyyānakīḷaṃ karissāmā”ti. sā “sādhū”ti sampaṭicchitvā khādanīyabhojanīyādiṃ sabbaṃ paṭiyādetvā sabbābharaṇapaṭimaṇḍitā tena saddhiṃ paṭicchannayāne nisīditvā uyyānaṃ agamāsi. so tattha tāya saddhiṃ kīḷanto “idāni mayhaṃ palāyituṃ vaṭṭatī”ti tāya saddhiṃ kilesaratiyā ramitukāmo viya ekaṃ kaṇavīragacchantaraṃ pavisitvā taṃ āliṅganto viya nippīḷetvā visaññaṃ katvā pātetvā sabbābharaṇāni omuñcitvā tassāyeva uttarāsaṅgena bandhitvā bhaṇḍikaṃ khandhe ṭhapetvā uyyānavatiṃ laṅghitvā pakkāmi.</p>
	<p class="paratype03">sāpi paṭiladdhasaññā uṭṭhāya paricārikānaṃ santikaṃ āgantvā “ayyaputto kahan”ti pucchi. “na jānāma, ayye”ti. “maṃ matāti saññāya bhāyitvā palāto bhavissatī”ti anattamanā hutvā tatoyeva gehaṃ gantvā “mama piyasāmikassa adiṭṭhakālato paṭṭhāyeva alaṅkatasayane na sayissāmī”ti bhūmiyaṃ nipajji. tato paṭṭhāya manāpaṃ sāṭakaṃ na nivāseti, dve bhattāni na bhuñjati, gandhamālādīni na paṭisevati, “yena kenaci upāyena ayyaputtaṃ pariyesitvā pakkosāpessāmī”ti naṭe pakkosāpetvā sahassaṃ adāsi. “kiṃ karoma, ayye”ti vutte “tumhākaṃ agamanaṭṭhānaṃ nāma natthi, tumhe gāmanigamarājadhāniyo carantā samajjaṃ katvā samajjamaṇḍale paṭhamameva imaṃ gītaṃ gāyeyyāthā”ti naṭe sikkhāpentī paṭhamaṃ gāthaṃ vatvā “tumhehi imasmiṃ gītake gīte sace ayyaputto tasmiṃ parisantare bhavissati, tumhehi saddhiṃ kathessati, athassa mama arogabhāvaṃ kathetvā taṃ ādāya āgaccheyyātha, no ce āgacchati, sāsanaṃ peseyyāthā”ti paribbayaṃ datvā naṭe uyyojesi. te bārāṇasito nikkhamitvā tattha tattha samajjaṃ karontā ekaṃ paccantagāmakaṃ agamiṃsu. sopi coro palāyitvā tattha vasati. te tattha samajjaṃ karontā paṭhamameva imaṃ gītakaṃ gāyiṃsu — </p>
	<p class="paratype40">69<b>.</b> </p>
	<p class="paratype21">“yaṃ taṃ vasantasamaye, kaṇaveresu bhāṇusu. </p>
	<p class="paratype22">sāmaṃ bāhāya pīḷesi, sā taṃ ārogyamabravī”ti.</p>
	<p class="paratype03">tattha <b>kaṇaveresū</b>ti karavīresu. <b>bhāṇusū</b>ti rattavaṇṇānaṃ pupphānaṃ pabhāya sampannesu. <b>sāma</b>nti evaṃnāmikaṃ. <b>pīḷesī</b>ti kilesaratiyā ramitukāmo viya āliṅganto pīḷesi. <b>sā ta</b>nti sā sāmā arogā, tvaṃ pana “sā matā”ti saññāya bhīto palāyasi, sā attano ārogyaṃ <b>abravi</b> kathesi, ārocesīti attho.</p>
	<p class="paratype03">coro taṃ sutvā naṭaṃ upasaṅkamitvā “tvaṃ ‘sāmā jīvatī’ti vadasi, ahaṃ pana na saddahāmī”ti tena saddhiṃ sallapanto dutiyaṃ gāthamāha — </p>
	<p class="paratype40">70<b>.</b> </p>
	<p class="paratype21">“ambho na kira saddheyyaṃ, yaṃ vāto pabbataṃ vahe. </p>
	<p class="paratype27">pabbatañce vahe vāto, sabbampi pathaviṃ vahe. </p>
	<p class="paratype22">yattha sāmā kālakatā, sā maṃ ārogyamabravī”ti.</p>
	<p class="paratype03">tassattho — ambho naṭa, idaṃ kira na saddaheyyaṃ na saddahitabbaṃ. yaṃ vāto tiṇapaṇṇāni viya pabbataṃ vaheyya, sacepi so pabbataṃ vaheyya, sabbampi pathaviṃ vaheyya, yathā cetaṃ asaddaheyyaṃ, tathā idanti. <b>yattha sāmā kālakatā</b>ti yā nāma sāmā kālakatā, <b>sā maṃ ārogyaṃ abravī</b>ti kiṃkāraṇā saddaheyyaṃ. matā nāma na kassaci sāsanaṃ pesentīti.</p>
	<p class="paratype03">tassa vacanaṃ sutvā naṭo tatiyaṃ gāthamāha — </p>
	<p class="paratype40">71<b>.</b> </p>
	<p class="paratype21">“na ceva sā kālakatā, na ca sā aññamicchati. </p>
	<p class="paratype22">ekabhattikinī sāmā, tameva abhikaṅkhatī”ti.</p>
	<p class="paratype03">tattha <b>tameva abhikaṅkhatī</b>ti aññaṃ purisaṃ na icchati, taññeva kaṅkhati icchati patthetīti.</p>
	<p class="paratype03">taṃ sutvā coro “sā jīvatu vā mā vā, na tāya mayhaṃ attho”ti vatvā catutthaṃ gāthamāha — </p>
	<p class="paratype40">72<b>.</b> </p>
	<p class="paratype21">“asanthutaṃ maṃ cirasanthutena, nimīni sāmā adhuvaṃ dhuvena. </p>
	<p class="paratype22">mayāpi sāmā nimineyya aññaṃ, ito ahaṃ dūrataraṃ gamissan”ti.</p>
	<p class="paratype03">tattha <b>asanthuta</b>nti akatasaṃsaggaṃ. <b>cirasanthutenā</b>ti cirakatasaṃsaggena. <b>nimīnī</b>ti parivattesi. <b>adhuvaṃ dhuvenā</b>ti maṃ adhuvaṃ tena dhuvasāmikena parivattetuṃ nagaraguttikassa sahassaṃ datvā maṃ gaṇhīti attho. <b>mayāpi sāmā nimineyya añña</b>nti sāmā mayāpi aññaṃ sāmikaṃ parivattetvā gaṇheyya. <b>ito ahaṃ dūrataraṃ gamissa</b>nti yattha na sakkā tassā sāsanaṃ vā pavattiṃ vā sotuṃ, tādisaṃ dūrataraṃ ṭhānaṃ gamissaṃ, tasmā mama ito aññattha gatabhāvaṃ tassā ārocethāti vatvā tesaṃ passantānaññeva gāḷhataraṃ nivāsetvā vegena palāyi.</p>
	<p class="paratype03">naṭā gantvā tena katakiriyaṃ tassā kathayiṃsu. sā vippaṭisārinī hutvā attano pakatiyā eva vītināmesi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.</p>
	<p class="paratype03">tadā seṭṭhiputto ayaṃ bhikkhu ahosi, sāmā purāṇadutiyikā, coro pana ahameva ahosinti. </p>
	<p class="paratype06">kaṇaverajātakavaṇṇanā aṭṭhamā. </p> 
</body>
</html>