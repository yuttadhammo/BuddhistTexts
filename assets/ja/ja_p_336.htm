<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [330] 10. sīlavīmaṃsajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>3. kuṭidūsakavaggo</h4>
	<h5>[330] 10. sīlavīmaṃsajātakavaṇṇanā</h5>
	<p class="paratype03"><b>sīlaṃ</b> <b>kireva kalyāṇa</b>nti idaṃ satthā jetavane viharanto sīlavīmaṃsakabrāhmaṇaṃ ārabbha kathesi. dvepi vatthūni heṭṭhā kathitāneva. idha pana bodhisatto bārāṇasirañño purohito ahosi. so attano sīlaṃ vīmaṃsanto tīṇi divasāni heraññikaphalakato kahāpaṇaṃ gaṇhi. taṃ “coro”ti gahetvā rañño dassesuṃ. so rañño santike ṭhito — </p>
	<p class="paratype40">117<b>.</b> </p>
	<p class="paratype21">“sīlaṃ kireva kalyāṇaṃ, sīlaṃ loke anuttaraṃ. </p>
	<p class="paratype22">passa ghoraviso nāgo, sīlavāti na haññatī”ti. — </p>
	<p class="paratype25">imāya paṭhamagāthāya sīlaṃ vaṇṇetvā rājānaṃ pabbajjaṃ anujānāpetvā pabbajituṃ gacchati.</p>
	<p class="paratype03">athekasmiṃ divase sūnāpaṇato seno maṃsapesiṃ gahetvā ākāsaṃ pakkhandi. tamaññe sakuṇā parivāretvā pādanakhatuṇḍakādīhi paharanti. so taṃ dukkhaṃ sahituṃ asakkonto maṃsapesiṃ chaḍḍesi, aparo gaṇhi. sopi tatheva viheṭhiyamāno chaḍḍesi, athañño gaṇhi. evaṃ yo yo gaṇhi, taṃ taṃ sakuṇā anubandhiṃsu. yo yo chaḍḍesi, so so sukhito ahosi. bodhisatto taṃ disvā “ime kāmā nāma maṃsapesūpamā, ete gaṇhantānaṃyeva dukkhaṃ, vissajjentānaṃ sukhan”ti cintetvā dutiyaṃ gāthamāha — </p>
	<p class="paratype40">118<b>.</b> </p>
	<p class="paratype21">“yāvadevassahū kiñci, tāvadeva akhādisuṃ. </p>
	<p class="paratype22">saṅgamma kulalā loke, na hiṃsanti akiñcanan”ti.</p>
	<p class="paratype03">tassattho — yāvadeva assa senassa ahu kiñci mukhena gahitaṃ maṃsakhaṇḍaṃ, tāvadeva naṃ imasmiṃ loke kulalā samāgantvā akhādiṃsu. tasmiṃ pana vissaṭṭhe tamenaṃ akiñcanaṃ nippalibodhaṃ pakkhiṃ sesapakkhino na hiṃsantīti.</p>
	<p class="paratype03">so nagarā nikkhamitvā antarāmagge ekasmiṃ gāme sāyaṃ ekassa gehe nipajji. tattha pana piṅgalā nāma dāsī “asukavelāya āgaccheyyāsī”ti ekena purisena saddhiṃ saṅketamakāsi. sā sāmikānaṃ pāde dhovitvā tesu nipannesu tassāgamanaṃ olokentī ummāre nisīditvā “idāni āgamissati, idāni āgamissatī”ti paṭhamayāmampi majjhimayāmampi vītināmesi. paccūsasamaye pana “na so idāni āgamissatī”ti chinnāsā hutvā nipajjitvā niddaṃ okkami. bodhisatto idaṃ kāraṇaṃ disvā “ayaṃ dāsī ‘so puriso āgamissatī’ti āsāya ettakaṃ kālaṃ nisinnā, idānissa anāgamanabhāvaṃ ñatvā chinnāsā hutvā sukhaṃ supati. kilesesu hi āsā nāma dukkhaṃ, nirāsabhāvova sukhan”ti cintetvā tatiyaṃ gāthamāha — </p>
	<p class="paratype40">119<b>.</b> </p>
	<p class="paratype21">“sukhaṃ nirāsā supati, āsā phalavatī sukhā. </p>
	<p class="paratype22">āsaṃ nirāsaṃ katvāna, sukhaṃ supati piṅgalā”ti.</p>
	<p class="paratype03">tattha <b>phalavatī</b>ti yassā āsāya phalaṃ laddhaṃ hoti, sā tassa phalassa sukhatāya sukhā nāma. <b>nirāsaṃ katvānā</b>ti anāsaṃ katvā chinditvā pajahitvāti attho. <b>piṅgalā</b>ti esā piṅgaladāsī idāni sukhaṃ supatīti.</p>
	<p class="paratype03">so punadivase tato gāmā araññaṃ pavisanto araññe ekaṃ tāpasaṃ jhānaṃ appetvā nisinnaṃ disvā “idhaloke ca paraloke ca jhānasukhato uttaritaraṃ sukhaṃ nāma natthī”ti cintetvā catutthaṃ gāthamāha — </p>
	<p class="paratype40">120<b>.</b> </p>
	<p class="paratype21">“na samādhiparo atthi, asmiṃ loke paramhi ca. </p>
	<p class="paratype22">na paraṃ nāpi attānaṃ, vihiṃsati samāhito”ti.</p>
	<p class="paratype03">tattha <b>na samādhiparo</b>ti samādhito paro añño sukhadhammo nāma natthīti.</p>
	<p class="paratype03">so araññaṃ pavisitvā isipabbajjaṃ pabbajitvā jhānābhiññā uppādetvā brahmalokaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā purohito ahameva ahosin”ti. </p>
	<p class="paratype06">sīlavīmaṃsajātakavaṇṇanā dasamā. </p>
	<p class="paratype06">kuṭidūsakavaggo tatiyo. </p> 
</body>
</html>