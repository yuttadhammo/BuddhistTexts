<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [220] 10. dhammadhajajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>7. bīraṇathambhavaggo</h4>
	<h5>[220] 10. dhammadhajajātakavaṇṇanā</h5>
	<p class="paratype03"><b>sukhaṃ jīvitarūposī</b>ti idaṃ satthā veḷuvane viharanto devadattassa vadhāya parisakkanaṃ ārabbha kathesi. tadā hi satthā “na, bhikkhave, idāneva, pubbepi devadatto mayhaṃ vadhāya parisakkiyeva, santāsamattampi pana kātuṃ nāsakkhī”ti vatvā atītaṃ āhari.</p>
	<p class="paratype03">atīte bārāṇasiyaṃ yasapāṇi nāma rājā rajjaṃ kāresi, kāḷako nāmassa senāpati ahosi. tadā bodhisatto tasseva purohito ahosi nāmena dhammadhajo nāma, rañño pana sīsappasādhanakappako chattapāṇi nāma. rājā dhammena rajjaṃ kāreti, senāpati panassa vinicchayaṃ karonto lañjaṃ khādati parapiṭṭhimaṃsiko, lañjaṃ gahetvā assāmike sāmike karoti. athekadivasaṃ vinicchaye parājito manusso bāhā paggayha kandanto vinicchayā nikkhanto rājupaṭṭhānaṃ gacchantaṃ bodhisattaṃ disvā tassa pādesu patitvā “tumhādisesu nāma, sāmi, rañño atthañca dhammañca anusāsantesu kāḷakasenāpati lañjaṃ gahetvā assāmike sāmike karotī”ti attano parājitabhāvaṃ bodhisattassa kathesi. bodhisatto kāruññaṃ uppādetvā “ehi bhaṇe, aḍḍaṃ te vinicchinissāmī”ti taṃ gahetvā vinicchayaṭṭhānaṃ agamāsi. mahājano sannipati, bodhisatto taṃ aḍḍaṃ paṭivinicchinitvā sāmikaññeva sāmikaṃ akāsi.</p>
	<p class="paratype03">mahājano sādhukāraṃ adāsi, so saddo mahā ahosi. rājā taṃ sutvā “kiṃ saddo nāmeso”ti pucchi. “deva, dhammadhajapaṇḍitena dubbinicchito aḍḍo suvinicchito, tatresa sādhukārasaddo”ti. rājā tuṭṭho bodhisattaṃ pakkosāpetvā “aḍḍo kira te ācariya vinicchito”ti pucchi. “āma, mahārāja, kāḷakena dubbinicchitaṃ aḍḍaṃ vinicchinin”ti vutte “ito dāni paṭṭhāya tumheva aḍḍaṃ vinicchinatha, mayhañca kaṇṇasukhaṃ bhavissati lokassa ca vuḍḍhī”ti vatvā anicchantampi taṃ “sattānuddayāya vinicchaye nisīdathā”ti yācitvā sampaṭicchāpesi. tato paṭṭhāya bodhisatto vinicchaye nisīdati, sāmikeyeva sāmike karoti.</p>
	<p class="paratype03">kāḷako tato paṭṭhāya lañjaṃ alabhanto lābhato parihāyitvā bodhisattassa āghātaṃ bandhitvā “mahārāja, dhammadhajapaṇḍito tava rajjaṃ patthetī”ti bodhisattaṃ rañño antare paribhindi. rājā asaddahanto “mā evaṃ avacā”ti paṭikkhipitvā puna tena “sace me na saddahatha, tassāgamanakāle vātapānena oloketha. athānena sakalanagarassa attano hatthe katabhāvaṃ passissathā”ti vutte rājā tassa aḍḍakārakaparisaṃ disvā “etasseva parisā”ti saññāya bhijjitvā “kiṃ karoma senāpatī”ti pucchi. “deva, etaṃ māretuṃ vaṭṭatī”ti . “oḷārikadosaṃ apassantā kathaṃ māressāmā”ti? “attheko upāyo”ti. “katarūpāyo”ti. “asayhamassa kammaṃ āropetvā taṃ kātuṃ asakkontaṃ taṃ tena dosena māressāmā”ti. “kiṃ pana asayhakamman”ti? “mahārāja, uyyānaṃ nāma sārabhūmiyaṃ ropitaṃ paṭijaggiyamānaṃ tīhi catūhi saṃvaccharehi phalaṃ deti. tumhe taṃ pakkosāpetvā ‘sve uyyānaṃ kīḷissāma, uyyānaṃ me māpehī’ti vadatha, so māpetuṃ na sakkhissati. atha naṃ tasmiṃ dose māressāmā”ti.</p>
	<p class="paratype03">rājā bodhisattaṃ āmantetvā “paṇḍita, mayhaṃ purāṇauyyāne ciraṃ kīḷimha, idāni navauyyāne kīḷitukāmamha, sve kīḷissāma, uyyānaṃ no māpehi, sace māpetuṃ na sakkhissasi, jīvitaṃ te natthī”ti. bodhisatto “kāḷakena lañjaṃ alabhamānena rājā antare paribhinno bhavissatī”ti ñatvā “sakkonto jānissāmi, mahārājā”ti vatvā gehaṃ gantvā subhojanaṃ bhuñjitvā cintayamāno sayane nipajji, sakkassa bhavanaṃ uṇhākāraṃ dassesi. sakko āvajjento bodhisattassa cittaṃ ñatvā vegenāgantvā sirigabbhaṃ pavisitvā ākāse ṭhatvā “kiṃ cintesi paṇḍitā”ti pucchi. “kosi tvan”ti? “sakkohamasmī”ti. “rājā maṃ ‘uyyānaṃ māpehī’ti āha, taṃ cintemī”ti. “paṇḍita, mā cintayi, ahaṃ te nandanavanacittalatāvanasadisaṃ uyyānaṃ māpessāmi, katarasmiṃ ṭhāne māpemī”ti? “asukaṭṭhāne māpehī”ti. sakko māpetvā devapurameva gato.</p>
	<p class="paratype03">punadivase bodhisatto uyyānaṃ paccakkhato disvā gantvā rañño ārocesi — “niṭṭhitaṃ te, mahārāja, uyyānaṃ, kīḷassū”ti. rājā gantvā aṭṭhārasahatthena manosilāvaṇṇena pākārena parikkhittaṃ dvāraṭṭālakasampannaṃ pupphaphalabhārabharitanānārukkhapaṭimaṇḍitaṃ uyyānaṃ disvā kāḷakaṃ pucchi — “paṇḍitena amhākaṃ vacanaṃ kataṃ, idāni kiṃ karomā”ti. “mahārāja, ekarattena uyyānaṃ māpetuṃ sakkonto rajjaṃ gahetuṃ kiṃ na sakkotī”ti? “idāni kiṃ karomā”ti? “aparampi naṃ asayhakammaṃ kāremā”ti. “kiṃ kammaṃ nāmā”ti? “sattaratanamayaṃ pokkharaṇiṃ māpemā”ti. rājā “sādhū”ti bodhisattaṃ āmantetvā “ācariya, uyyānaṃ tāva te māpitaṃ, etassa pana anucchavikaṃ sattaratanamayaṃ pokkharaṇiṃ māpehi. sace māpetuṃ na sakkhissasi, jīvitaṃ te natthī”ti āha. bodhisatto “sādhu, mahārāja, sakkonto māpessāmī”ti āha. athassa sakko pokkharaṇiṃ māpesi sobhaggappattaṃ satatitthaṃ sahassavaṅkaṃ pañcavaṇṇapadumasañchannaṃ nandanapokkharaṇisadisaṃ.</p>
	<p class="paratype03">punadivase bodhisatto tampi paccakkhaṃ katvā rañño ārocesi — “māpitā, deva, pokkharaṇī”ti. rājā tampi disvā “idāni kiṃ karomā”ti kāḷakaṃ pucchi. “uyyānassa anucchavikaṃ gehaṃ māpetuṃ āṇāpehi, devā”ti. rājā bodhisattaṃ āmantetvā “idāni, ācariya, imassa uyyānassa ceva pokkharaṇiyā ca anucchavikaṃ sabbadantamayaṃ gehaṃ māpehi, no ce māpessasi, jīvitaṃ te natthī”ti āha. athassa sakko gehampi māpesi. bodhisatto punadivase tampi paccakkhaṃ katvā rañño ārocesi. rājā tampi disvā “idāni kiṃ karomā”ti kāḷakaṃ pucchi. “gehassa anucchavikaṃ maṇiṃ māpetuṃ āṇāpehi, mahārājā”ti āha. rājā bodhisattaṃ āmantetvā “paṇḍita, imassa dantamayagehassa anucchavikaṃ maṇiṃ māpehi, maṇiālokena vicarissāma. sace māpetuṃ na sakkosi, jīvitaṃ te natthī”ti āha. athassa sakko maṇimpi māpesi. </p>
	<p class="paratype01">bodhisatto punadivase taṃ paccakkhaṃ katvā rañño ārocesi . rājā tampi disvā “idāni kiṃ karissāmā”ti kāḷakaṃ pucchi. “mahārāja, dhammadhajabrāhmaṇassa icchiticchitadāyikā devatā atthi maññe, idāni yaṃ devatāpi māpetuṃ na sakkoti, taṃ āṇāpehi. caturaṅgasamannāgataṃ nāma manussaṃ devatāpi māpetuṃ na sakkoti, tasmā ‘caturaṅgasamannāgataṃ me uyyānapālaṃ māpehī’ti taṃ vadāhī”ti. rājā bodhisattaṃ āmantetvā “ācariya, tayā amhākaṃ uyyānaṃ, pokkharaṇī, dantamayapāsādo, tassa ālokakaraṇatthāya maṇiratanañca māpitaṃ, idāni me uyyānarakkhakaṃ caturaṅgasamannāgataṃ uyyānapālaṃ māpehi, no ce māpessasi, jīvitaṃ te natthī”ti āha. bodhisatto “hotu, labhamāno jānissāmī”ti gehaṃ gantvā subhojanaṃ bhuñjitvā nipanno paccūsakāle pabujjhitvā sayanapīṭhe nisinno cintesi — “sakko devarājā yaṃ attanā sakkā māpetuṃ, taṃ māpesi, caturaṅgasamannāgataṃ pana uyyānapālaṃ na sakkā māpetuṃ, evaṃ sante paresaṃ hatthe maraṇato araññe anāthamaraṇameva varataran”ti. so kassaci anārocetvā pāsādā otaritvā aggadvāreneva nagarā nikkhamitvā araññaṃ pavisitvā aññatarasmiṃ rukkhamūle sataṃ dhammaṃ āvajjamāno nisīdi.</p>
	<p class="paratype03">sakko taṃ kāraṇaṃ ñatvā vanacarako viya hutvā bodhisattaṃ upasaṅkamitvā “brāhmaṇa, tvaṃ sukhumālo, adiṭṭhapubbadukkharūpo viya imaṃ araññaṃ pavisitvā kiṃ karonto nisinnosī”ti imamatthaṃ pucchanto paṭhamaṃ gāthamāha — </p>
	<p class="paratype40">136<b>.</b> </p>
	<p class="paratype21">“sukhaṃ jīvitarūposi, raṭṭhā vivanamāgato. </p>
	<p class="paratype22">so ekako rukkhamūle, kapaṇo viya jhāyasī”ti.</p>
	<p class="paratype03">tattha <b>sukhaṃ jīvitarūposī</b>ti tvaṃ sukhena jīvitasadiso sukhedhito sukhaparihato viya. <b>raṭṭhā</b>ti ākiṇṇamanussaṭṭhānā. <b>vivanamāgato</b>ti nirudakaṭṭhānaṃ araññaṃ paviṭṭho. <b>rukkhamūle</b>ti rukkhasamīpe. <b>kapaṇo viya</b> <b>jhāyasī</b>ti kapaṇo viya ekako nisinno jhāyasi pajjhāyasi, kiṃ nāmetaṃ cintesīti pucchi.</p>
	<p class="paratype03">taṃ sutvā bodhisatto dutiyaṃ gāthamāha — </p>
	<p class="paratype40">140<b>.</b> </p>
	<p class="paratype21">“sukhaṃ jīvitarūposmi, raṭṭhā vivanamāgato. </p>
	<p class="paratype27">so ekako rukkhamūle, kapaṇo viya jhāyāmi. </p>
	<p class="paratype22">sataṃ dhammaṃ anussaran”ti.</p>
	<p class="paratype03">tattha <b>sataṃ dhammaṃ anussara</b>nti, samma, saccametaṃ, ahaṃ sukhaṃ jīvitarūpo raṭṭhā ca vivanamāgato, sohaṃ ekakova imasmiṃ rukkhamūle nisīditvā kapaṇo viya jhāyāmi. yaṃ pana vadesi “kiṃ nāmetaṃ cintesī”ti, taṃ te pavedemi “sataṃ dhamman”ti. ahañhi sataṃ dhammaṃ anussaranto idha nisinno. <b>sataṃ dhamma</b>nti buddhapaccekabuddhabuddhasāvakānaṃ sataṃ sappurisānaṃ paṇḍitānaṃ dhammaṃ. lābho alābho yaso ayaso nindā pasaṃsā sukhaṃ dukkhanti ayañhi aṭṭhavidho lokadhammo. iminā pana abbhāhatā santo na kampanti na pavedhenti, ayamettha akampanasaṅkhāto sataṃ dhammo imaṃ anussaranto nisinnomhīti dīpeti.</p>
	<p class="paratype03">atha naṃ sakko “evaṃ sante, brāhmaṇa, imasmiṃ ṭhāne kasmā nisinnosī”ti. “rājā caturaṅgasamannāgataṃ uyyānapālaṃ āharāpeti, tādisaṃ na sakkomi laddhuṃ, sohaṃ ‘kiṃ me parassa hatthe maraṇena, araññaṃ pavisitvā anāthamaraṇaṃ marissāmī’ti cintetvā idhāgantvā nisinno”ti. “brāhmaṇa, ahaṃ sakko devarājā, mayā te uyyānādīni māpitāni, caturaṅgasamannāgataṃ uyyānapālaṃ māpetuṃ na sakkā, tumhākaṃ rañño sīsappasādhanakappako chattapāṇi nāma, so caturaṅgasamannāgato, caturaṅgasamannāgatena uyyānapālena atthe sati etaṃ kappakaṃ uyyānapālaṃ kātuṃ vadehī”ti. iti sakko bodhisattassa ovādaṃ datvā “mā bhāyī”ti samassāsetvā attano devapurameva gato.</p>
	<p class="paratype03">bodhisatto gehaṃ gantvā bhuttapātarāso rājadvāraṃ gantvā chattapāṇimpi tattheva disvā hatthe gahetvā “tvaṃ kira, samma chattapāṇi, caturaṅgasamannāgatosī”ti pucchitvā “ko te mayhaṃ caturaṅgasamannāgatabhāvaṃ ācikkhī”ti vutte “sakko, devarājā”ti vatvā “kiṃkāraṇā ācikkhī”ti puṭṭho “iminā nāma kāraṇenā”ti sabbaṃ ācikkhi. so “āma, ahaṃ caturaṅgasamannāgato”ti āha. atha naṃ bodhisatto hatthe gahetvāva rañño santikaṃ gantvā “ayaṃ, mahārāja, chattapāṇi, caturaṅgasamannāgato, caturaṅgasamannāgatena uyyānapālena atthe sati imaṃ uyyānapālaṃ karothā”ti āha. atha naṃ rājā “tvaṃ kira caturaṅgasamannāgatosī”ti pucchi. “āma, mahārājā”ti. “katamehi caturaṅgehi samannāgatosī”ti? </p>
	<p class="paratype21">“anusūyako ahaṃ deva, amajjapāyako ahaṃ. </p>
	<p class="paratype22">nisnehako ahaṃ deva, akkodhanaṃ adhiṭṭhito”ti.</p>
	<p class="paratype03">“mayhañhi, mahārāja, usūyā nāma natthi, majjaṃ me na pivitapubbaṃ, paresu me sneho vā kodho vā na bhūtapūbbo. imehi catūhi aṅgehi samannāgatomhī”ti.</p>
	<p class="paratype03">atha naṃ rājā, bho chattapāṇi, “anusūyakosmī”ti vadasīti. “āma, deva, anusūyakomhī”ti. “kiṃ ārammaṇaṃ disvā anusūyako jātosī”ti? “suṇāhi devā”ti attano anusūyakakāraṇaṃ kathento imaṃ gāthamāha — </p>
	<p class="paratype21">“itthiyā kāraṇā rāja, bandhāpesiṃ purohitaṃ. </p>
	<p class="paratype22">so maṃ atthe nivedesi, tasmāhaṃ anusūyako”ti.</p>
	<p class="paratype03">tassattho — ahaṃ, deva, pubbe imasmiṃyeva bārāṇasinagare tādisova rājā hutvā itthiyā kāraṇā purohitaṃ bandhāpesiṃ. </p>
	<p class="paratype21">“abaddhā tattha bajjhanti, yattha bālā pabhāsare. </p>
	<p class="paratype22">baddhāpi tattha muccanti, yattha dhīrā pabhāsare”ti. (jā. 1.1.120) — </p>
	<p class="paratype25">imasmiñhi jātake āgatanayeneva ekasmiṃ kāle ayaṃ chattapāṇi rājā hutvā catusaṭṭhiyā pādamūlikehi saddhiṃ sampadussitvā bodhisattaṃ attano manorathaṃ apūrentaṃ nāsetukāmāya deviyā paribhinno bandhāpesi. tadā naṃ bandhitvā ānīto bodhisatto yathābhūtaṃ deviyā dosaṃ āropetvā sayaṃ mutto raññā bandhāpite sabbepi te pādamūlike mocetvā “etesañca deviyā ca aparādhaṃ khamatha, mahārājā”ti ovadi. sabbaṃ heṭṭhā vuttanayeneva vitthārato veditabbaṃ. taṃ sandhāyāha — </p>
	<p class="paratype21">“itthiyā kāraṇā rāja, bandhāpesiṃ purohitaṃ. </p>
	<p class="paratype22">so maṃ atthe nivedesi, tasmāhaṃ anusūyako”ti.</p>
	<p class="paratype03">tadā pana sohaṃ cintesiṃ — “ahaṃ soḷasa sahassaitthiyo pahāya etaṃ ekameva kilesavasena saṅgaṇhantopi santappetuṃ nāsakkhiṃ, evaṃ duppūraṇīyānaṃ itthīnaṃ kujjhanaṃ nāma nivatthavatthe kilissante ‘kasmā kilissasī’ti kujjhanasadisaṃ hoti, bhuttabhatte gūthabhāvaṃ āpajjante ‘kasmā etaṃ sabhāvaṃ āpajjasī’ti kujjhanasadisaṃ hoti. ‘ito dāni paṭṭhāya yāva arahattaṃ na pāpuṇāmi, tāva kilesaṃ nissāya mayi usūyā mā uppajjatū’”ti adhiṭṭhahiṃ. tato paṭṭhāya anusūyako jāto. idaṃ sandhāya — “tasmāhaṃ anusūyako”ti āha.</p>
	<p class="paratype03">atha naṃ rājā “samma chattapāṇi, kiṃ ārammaṇaṃ disvā amajjapo jātosī”ti pucchi. so taṃ kāraṇaṃ ācikkhanto imaṃ gāthamāha — </p>
	<p class="paratype21">“matto ahaṃ mahārāja, puttamaṃsāni khādayiṃ. </p>
	<p class="paratype22">tassa sokenahaṃ phuṭṭho, majjapānaṃ vivajjayin”ti. </p>
	<p class="paratype01">ahaṃ, mahārāja, pubbe tādiso bārāṇasirājā hutvā majjena vinā vattituṃ nāsakkhiṃ, amaṃsakabhattampi bhuñjituṃ nāsakkhiṃ. nagare uposathadivasesu māghāto hoti, bhattakārako pakkhassa terasiyaññeva maṃsaṃ gahetvā ṭhapesi, taṃ dunnikkhittaṃ sunakhā khādiṃsu. bhattakārako uposathadivase maṃsaṃ alabhitvā rañño nānaggarasabhojanaṃ pacitvā pāsādaṃ āropetvā upanāmetuṃ asakkonto deviṃ upasaṅkamitvā “devi, ajja me maṃsaṃ na laddhaṃ, amaṃsakabhojanaṃ nāma upanāmetuṃ na sakkomi, kinti karomī”ti āha. “tāta, mayhaṃ putto raññā piyo manāpo, puttaṃ me disvā rājā tameva cumbanto parissajanto attano atthibhāvampi na jānāti, ahaṃ puttaṃ maṇḍetvā rañño ūrumhi nisīdāpeyyaṃ, rañño puttena saddhiṃ kīḷanakāle tvaṃ bhattaṃ upaneyyāsī”ti. sā evaṃ vatvā attano puttaṃ alaṅkatābharaṇaṃ maṇḍetvā rañño ūrumhi nisīdāpesi. rañño puttena saddhiṃ kīḷanakāle bhattakārako bhattaṃ upanāmesi. rājā surāmadamatto pātiyaṃ maṃsaṃ adisvā “maṃsaṃ kahan”ti pucchitvā “ajja, deva, uposathadivasaṃ māghātatāya maṃsaṃ na laddhan”ti vutte “mayhaṃ maṃsaṃ nāma dullabhan”ti vatvā ūrumhi nisinnassa piyaputtassa gīvaṃ vaṭṭetvā jīvitakkhayaṃ pāpetvā bhattakārakassa purato khipitvā “vegena sampādetvā āharā”ti āha. bhattakārako tathā akāsi, rājā puttamaṃsena bhattaṃ bhuñji. rañño bhayena ekopi kandituṃ vā rodituṃ vā kathetuṃ vā samattho nāma nāhosi.</p>
	<p class="paratype03">rājā bhuñjitvā sayanapiṭṭhe niddaṃ upagantvā paccūsakāle pabujjhitvā vigatamado “puttaṃ me ānethā”ti āha. tasmiṃ kāle devī kandamānā pādamūle pati. “kiṃ, bhadde”ti ca vutte, “deva, hiyyo te puttaṃ māretvā puttamaṃsena bhattaṃ bhuttan”ti āha. rājā puttasokena roditvā kanditvā “idaṃ me dukkhaṃ surāpānaṃ nissāya uppannan”ti surāpāne dosaṃ disvā “ito paṭṭhāya yāva arahattaṃ na pāpuṇāmi, tāva evarūpaṃ vināsakārakaṃ suraṃ nāma na pivissāmī”ti paṃsuṃ gahetvā mukhaṃ puñchitvā adhiṭṭhāsi. tato paṭṭhāya majjaṃ nāma na piviṃ. imamatthaṃ sandhāya — “matto ahaṃ, mahārājā”ti imaṃ gāthamāha.</p>
	<p class="paratype03">atha naṃ rājā “kiṃ pana, samma chattapāṇi, ārammaṇaṃ disvā nisneho jātosī”ti pucchi. so taṃ kāraṇaṃ ācikkhanto imaṃ gāthamāha — </p>
	<p class="paratype21">“kitavāso nāmahaṃ rāja, putto paccekabodhi me. </p>
	<p class="paratype22">pattaṃ bhinditvā cavito, nisneho tassa kāraṇā”ti.</p>
	<p class="paratype03">mahārāja, pubbe ahaṃ bārāṇasiyaṃyeva kitavāso nāma rājā. tassa me putto vijāyi. lakkhaṇapāṭhakā taṃ disvā “mahārāja, ayaṃ kumāro pānīyaṃ alabhitvā marissatī”ti āhaṃsu. “duṭṭhakumāro”tissa nāmaṃ ahosi. so viññutaṃ patto oparajjaṃ kāresi, rājā kumāraṃ purato vā pacchato vā katvā vicari, pānīyaṃ alabhitvā maraṇabhayena cassa catūsu dvāresu antonagaresu ca tattha tattha pokkharaṇiyo kāresi, catukkādīsu maṇḍape kāretvā pānīyacāṭiyo ṭhapāpesi. so ekadivase alaṅkatapaṭiyatto pātova uyyānaṃ gacchanto antarāmagge paccekabuddhaṃ passi. mahājanopi paccekabuddhaṃ disvā tameva vandati pasaṃsati, añjaliñcassa paggaṇhāti.</p>
	<p class="paratype03">kumāro cintesi — “mādisena saddhiṃ gacchantā imaṃ muṇḍakaṃ vandanti pasaṃsanti, añjaliñcassa paggaṇhantī”ti. so kupito hatthikkhandhato oruyha paccekabuddhaṃ upasaṅkamitvā “laddhaṃ te, samaṇa, bhattan”ti vatvā “āma, kumārā”ti vutte tassa hatthato pattaṃ gahetvā bhūmiyaṃ pātetvā saddhiṃ bhattena madditvā pādappahārena cuṇṇavicuṇṇaṃ akāsi. paccekabuddho “naṭṭho vatāyaṃ satto”ti tassa mukhaṃ olokesi. kumāro “ahaṃ, samaṇa, kitavāsarañño putto, nāmena duṭṭhakumāro nāma, tvaṃ me kuddho akkhīni ummīletvā olokento kiṃ karissasī”ti āha.</p>
	<p class="paratype03">paccekabuddho chinnabhatto hutvā vehāsaṃ abbhuggantvā uttarahimavante nandanamūlapabbhārameva gato. kumārassāpi taṅkhaṇaññeva pāpakammaṃ paripacci. so “ḍayhāmi ḍayhāmī”ti samuggatasarīraḍāho tattheva pati. tattha tattheva yattakaṃ pānīyaṃ, tattakaṃ pānīyaṃ sabbaṃ chijji, mātikā sussiṃsu, tattheva jīvitakkhayaṃ patvā avīcimhi nibbatti. rājā taṃ pavattiṃ sutvā puttasokena abhibhūto cintesi — “ayaṃ me soko piyavatthuto uppajji, sace me sneho nābhavissa, soko na uppajjissa, ito dāni me paṭṭhāya saviññāṇake vā aviññāṇake vā kismiñci vatthusmiṃ sneho nāma mā uppajjatū”ti adhiṭṭhāsi, tato paṭṭhāya sneho nāma natthi. taṃ sandhāya “kitavāso nāmāhan”ti gāthamāha.</p>
	<p class="paratype03">tattha <b>putto paccekabodhi me. pattaṃ bhinditvā cavito</b>ti mama putto paccekabodhipattaṃ bhinditvā cavitoti attho. <b>nisneho tassa kāraṇā</b>ti tadā uppannasnehavatthussa kāraṇā ahaṃ nisneho jātoti attho.</p>
	<p class="paratype03">atha naṃ rājā “kiṃ pana, samma, ārammaṇaṃ disvā nikkodho jātosī”ti pucchi. so taṃ kāraṇaṃ ācikkhanto imaṃ gāthamāha — </p>
	<p class="paratype21">“arako hutvā mettacittaṃ, satta vassāni bhāvayiṃ. </p>
	<p class="paratype22">satta kappe brahmaloke, tasmā akkodhano ahan”ti.</p>
	<p class="paratype03">tassattho — ahaṃ, mahārāja, arako nāma tāpaso hutvā satta vassāni mettacittaṃ bhāvetvā satta saṃvaṭṭavivaṭṭakappe brahmaloke vasiṃ, tasmā ahaṃ dīgharattaṃ mettābhāvanāya āciṇṇapariciṇṇattā akkodhano jātoti.</p>
	<p class="paratype03">evaṃ chattapāṇinā attano catūsu aṅgesu kathitesu rājā parisāya iṅgitasaññaṃ adāsi. taṅkhaṇaññeva amaccā ca brāhmaṇagahapatikādayo ca uṭṭhahitvā “are lañjakhādaka duṭṭhacora, tvaṃ lañjaṃ alabhitvā paṇḍitaṃ upavaditvā māretukāmo jāto”ti kāḷakaṃ senāpatiṃ hatthapādesu gahetvā rājanivesanā otāretvā gahitagahiteheva pāsāṇamuggarehi sīsaṃ bhinditvā jīvitakkhayaṃ pāpetvā pādesu gahetvā kaḍḍhantā saṅkāraṭṭhāne chaḍḍesuṃ. tato paṭṭhāya rājā dhammena rajjaṃ kārento yathākammaṃ gato.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kāḷakasenāpati devadatto ahosi, chattapāṇikappako sāriputto, sakko anuruddho, dhammadhajo pana ahameva ahosin”ti. </p>
	<p class="paratype06">dhammadhajajātakavaṇṇanā dasamā. </p>
	<p class="paratype06">bīraṇathambhavaggo sattamo.</p>
	<p class="paratype03">tassuddānaṃ — </p>
	<p class="paratype21">somadattañca ucchiṭṭhaṃ, kuru puṇṇanadīpi ca. </p>
	<p class="paratype27">kacchapamacchaseggu ca, kūṭavāṇijagarahi. </p>
	<p class="paratype22">dhammadhajanti te dasa. </p> 
</body>
</html>