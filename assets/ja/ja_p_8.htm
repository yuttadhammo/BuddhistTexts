<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - 2. vaṇṇupathajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>1. apaṇṇakavaggo</h4>
	<h5>2. vaṇṇupathajātakavaṇṇanā</h5>
	<p class="paratype03"><b>akilāsuno</b>ti imaṃ dhammadesanaṃ bhagavā sāvatthiyaṃ viharanto kathesi. kaṃ pana ārabbhāti? ekaṃ ossaṭṭhavīriyaṃ bhikkhuṃ. tathāgate kira sāvatthiyaṃ viharante eko sāvatthivāsī kulaputto jetavanaṃ gantvā satthu santike dhammadesanaṃ sutvā pasannacitto kāmesu ādīnavaṃ disvā pabbajitvā upasampadāya pañcavassiko hutvā dve mātikā uggaṇhitvā vipassanācāraṃ sikkhitvā satthu santike attano cittaruciyaṃ kammaṭṭhānaṃ gahetvā ekaṃ araññaṃ pavisitvā vassaṃ upagantvā temāsaṃ vāyamantopi obhāsamattaṃ vā nimittamattaṃ vā uppādetuṃ nāsakkhi.</p>
	<p class="paratype03">athassa etadahosi “satthārā cattāro puggalā kathitā, tesu mayā padaparamena bhavitabbaṃ, natthi maññe mayhaṃ imasmiṃ attabhāve maggo vā phalaṃ vā, kiṃ karissāmi araññavāsena, satthu santikaṃ gantvā rūpasobhaggappattaṃ buddhasarīraṃ olokento madhuraṃ dhammadesanaṃ suṇanto viharissāmī”ti puna jetavanameva paccāgamāsi. atha naṃ sandiṭṭhasambhattā āhaṃsu — “āvuso, tvaṃ satthu santike kammaṭṭhānaṃ gahetvā ‘samaṇadhammaṃ karissāmī’ti gato, idāni pana āgantvā saṅgaṇikāya abhiramamāno carasi, kiṃ nu kho te pabbajitakiccaṃ matthakaṃ pattaṃ, appaṭisandhiko jātosī”ti? āvuso, ahaṃ maggaṃ vā phalaṃ vā alabhitvā “abhabbapuggalena mayā bhavitabban”ti vīriyaṃ ossajitvā āgatomhīti. “akāraṇaṃ te, āvuso, kataṃ daḷhavīriyassa satthu sāsane pabbajitvā vīriyaṃ ossajantena, ayuttaṃ te kataṃ, ehi tathāgatassa dassemā”ti taṃ ādāya satthu santikaṃ agamaṃsu.</p>
	<p class="paratype03">satthā taṃ disvā evamāha “bhikkhave, tumhe etaṃ bhikkhuṃ anicchamānaṃ ādāya āgatā, kiṃ kataṃ iminā”ti? “bhante, ayaṃ bhikkhu evarūpe niyyānikasāsane pabbajitvā samaṇadhammaṃ karonto vīriyaṃ ossajitvā āgato”ti āhaṃsu. atha naṃ satthā āha “saccaṃ kira tayā bhikkhu vīriyaṃ ossaṭṭhan”ti? “saccaṃ, bhagavā”ti. “kiṃ pana tvaṃ bhikkhu evarūpe mama sāsane pabbajitvā ‘appiccho’ti vā ‘santuṭṭho’ti vā ‘pavivitto’ti vā ‘āraddhavīriyo’ti vā evaṃ attānaṃ ajānāpetvā ‘ossaṭṭhavīriyo bhikkhū’ti jānāpesi. nanu tvaṃ pubbe vīriyavā ahosi, tayā ekena kataṃ vīriyaṃ nissāya marukantāre pañcasu sakaṭasatesu manussā ca goṇā ca pānīyaṃ labhitvā sukhitā jātā, idāni kasmā vīriyaṃ ossajasī”ti. so bhikkhu ettakena vacanena upatthambhito ahosi.</p>
	<p class="paratype03">taṃ pana kathaṃ sutvā bhikkhū bhagavantaṃ yāciṃsu — “bhante, idāni iminā bhikkhunā vīriyassa ossaṭṭhabhāvo amhākaṃ pākaṭo, pubbe panassa ekassa vīriyaṃ nissāya marukantāre goṇamanussānaṃ pānīyaṃ labhitvā sukhitabhāvo paṭicchanno, tumhākaṃ sabbaññutaññāṇasseva pākaṭo, amhākampetaṃ kāraṇaṃ kathethā”ti. “tena hi, bhikkhave, suṇāthā”ti bhagavā tesaṃ bhikkhūnaṃ satuppādaṃ janetvā bhavantarena paṭicchannakāraṇaṃ pākaṭamakāsi.</p>
	<p class="paratype03">atīte kāsiraṭṭhe bārāṇasiyaṃ brahmadatte rajjaṃ kārente bodhisatto satthavāhakule paṭisandhiṃ gahetvā vayappatto pañcahi sakaṭasatehi vaṇijjaṃ karonto vicarati. so ekadā saṭṭhiyojanikaṃ marukantāraṃ paṭipajji. tasmiṃ kantāre sukhumavālukā muṭṭhinā gahitā hatthe na tiṭṭhati, sūriyuggamanato paṭṭhāya aṅgārarāsi viya uṇhā hoti, na sakkā akkamituṃ. tasmā taṃ paṭipajjantā dārudakatilataṇḍulādīni sakaṭehi ādāya rattimeva gantvā aruṇuggamane sakaṭāni parivaṭṭaṃ katvā matthake maṇḍapaṃ kāretvā kālasseva āhārakiccaṃ niṭṭhāpetvā chāyāya nisinnā divasaṃ khepetvā atthaṅgate sūriye sāyamāsaṃ bhuñjitvā bhūmiyā sītalāya jātāya sakaṭāni yojetvā gacchanti, samuddagamanasadisameva gamanaṃ hoti. thalaniyāmako nāma laddhuṃ vaṭṭati, so tārakasaññā satthaṃ tāreti.</p>
	<p class="paratype03">sopi satthavāho tasmiṃ kāle imināva niyāmena taṃ kantāraṃ gacchanto ekūnasaṭṭhi yojanāni gantvā “idāni ekaratteneva marukantārā nikkhamanaṃ bhavissatī”ti sāyamāsaṃ bhuñjitvā sabbaṃ dārudakaṃ khepetvā sakaṭāni yojetvā pāyāsi. niyāmako pana purimasakaṭe āsanaṃ pattharāpetvā ākāse tārakaṃ olokento “ito pājetha, ito pājethā”ti vadamāno nipajji. so dīghamaddhānaṃ aniddāyanabhāvena kilanto niddaṃ okkami, goṇe nivattitvā āgatamaggameva gaṇhante na aññāsi. goṇā sabbarattiṃ agamaṃsu. niyāmako aruṇuggamanavelāya pabuddho nakkhattaṃ oloketvā “sakaṭāni nivattetha nivattethā”ti āha. sakaṭāni nivattetvā paṭipāṭiṃ karontānaññeva aruṇo uggato. manussā “hiyyo amhākaṃ niviṭṭhakhandhāvāraṭṭhānamevetaṃ, dārudakampi no khīṇaṃ, idāni naṭṭhamhā”ti sakaṭāni mocetvā parivaṭṭakena ṭhapetvā matthake maṇḍapaṃ katvā attano attano sakaṭassa heṭṭhā anusocantā nipajjiṃsu.</p>
	<p class="paratype03">bodhisatto “mayi vīriyaṃ ossajante sabbe vinassissantī”ti pāto sītalavelāyameva āhiṇḍanto ekaṃ dabbatiṇagacchaṃ disvā “imāni tiṇāni heṭṭhā udakasinehena uṭṭhitāni bhavissantī”ti cintetvā kuddālaṃ gāhāpetvā taṃ padesaṃ khaṇāpesi, te saṭṭhihatthaṭṭhānaṃ khaṇiṃsu. ettakaṃ ṭhānaṃ khaṇitvā paharantānaṃ kuddālo heṭṭhāpāsāṇe paṭihaññi, pahaṭamatte sabbe vīriyaṃ ossajiṃsu. bodhisatto pana “imassa pāsāṇassa heṭṭhā udakena bhavitabban”ti otaritvā pāsāṇe ṭhito oṇamitvā sotaṃ odahitvā saddaṃ āvajjento heṭṭhā udakassa pavattanasaddaṃ sutvā uttaritvā cūḷupaṭṭhākaṃ āha — “tāta, tayā vīriye ossaṭṭhe sabbe vinassissāma, tvaṃ vīriyaṃ anossajanto imaṃ ayakūṭaṃ gahetvā āvāṭaṃ otaritvā etasmiṃ pāsāṇe pahāraṃ dehī”ti. so tassa vacanaṃ sampaṭicchitvā sabbesu vīriyaṃ ossajitvā ṭhitesupi vīriyaṃ anossajanto otaritvā pāsāṇe pahāraṃ adāsi. pāsāṇo majjhe bhijjitvā heṭṭhā patitvā sotaṃ sannirumbhitvā aṭṭhāsi, tālakkhandhappamāṇā udakavaṭṭi uggañchi. sabbe pānīyaṃ pivitvā nhāyiṃsu, atirekāni akkhayugādīni phāletvā yāgubhattaṃ pacitvā bhuñjitvā goṇe ca bhojetvā sūriye atthaṅgate udakāvāṭasamīpe dhajaṃ bandhitvā icchitaṭṭhānaṃ agamaṃsu. te tattha bhaṇḍaṃ vikkiṇitvā diguṇaṃ tiguṇaṃ catugguṇaṃ lābhaṃ labhitvā attano vasanaṭṭhānameva agamaṃsu. te tattha yāvatāyukaṃ ṭhatvā yathākammaṃ gatā, bodhisattopi dānādīni puññāni katvā yathākammameva gato.</p>
	<p class="paratype03">sammāsambuddho imaṃ dhammadesanaṃ kathetvā abhisambuddhova imaṃ gāthaṃ kathesi — </p>
	<p class="paratype40">2<b>.</b> </p>
	<p class="paratype21">“akilāsuno vaṇṇupathe khaṇantā, udaṅgaṇe tattha papaṃ avinduṃ. </p>
	<p class="paratype22">evaṃ munī vīriyabalūpapanno, akilāsu vinde hadayassa santin”ti.</p>
	<p class="paratype03">tattha <b>akilāsuno</b>ti nikkosajjā āraddhavīriyā. <b>vaṇṇupathe</b>ti vaṇṇu vuccati vālukā, vālukāmaggeti attho. <b>khaṇantā</b>ti bhūmiṃ khaṇamānā. <b>udaṅgaṇe</b>ti ettha <b>udā</b>ti nipāto, <b>aṅgaṇe</b>ti manussānaṃ sañcaraṇaṭṭhāne, anāvāṭe bhūmibhāgeti attho. <b>tatthā</b>ti tasmiṃ vaṇṇupathe. <b>papaṃ avindu</b>nti udakaṃ paṭilabhiṃsu. udakañhi papīyanabhāvena “papā”ti vuccati. pavaddhaṃ vā āpaṃ papaṃ, mahodakanti attho.</p>
	<p class="paratype03"><b>eva</b>nti opammapaṭipādanaṃ. <b>munī</b>ti monaṃ vuccati ñāṇaṃ, kāyamoneyyādīsu vā aññataraṃ, tena samannāgatattā puggalo “munī”ti vuccati. so panesa agāriyamuni, anagāriyamuni, sekkhamuni, asekkhamuni, paccekabuddhamuni, munimunīti anekavidho. tattha <b>agāriyamunī</b>ti gihī āgataphalo viññātasāsano. <b>anagāriyamunī</b>ti tathārūpova pabbajito. <b>sekkhamunī</b>ti satta sekkhā. <b>asekkhamunī</b>ti khīṇāsavo. <b>paccekabuddhamunī</b>ti paccekasambuddho. <b>munimunī</b>ti sammāsambuddho. imasmiṃ panatthe sabbasaṅgāhakavasena moneyyasaṅkhātāya paññāya samannāgato “munī”ti veditabbo. <b>vīriyabalūpapanno</b>ti vīriyena ceva kāyabalañāṇabalena ca samannāgato. <b>akilāsū</b>ti nikkosajjo — </p>
	<p class="paratype21">“kāmaṃ taco ca nhāru ca, aṭṭhi ca avasissatu. </p>
	<p class="paratype22">upasussatu nissesaṃ, sarīre maṃsalohitan”ti. — </p>
	<p class="paratype25">evaṃ vuttena caturaṅgasamannāgatena vīriyena samannāgatattā analaso. <b>vinde hadayassa santi</b>nti cittassapi hadayarūpassapi sītalabhāvakaraṇena “santin”ti saṅkhaṃ gataṃ jhānavipassanābhiññāarahattamaggañāṇasaṅkhātaṃ ariyadhammaṃ vindati paṭilabhatīti attho. bhagavatā hi — </p>
	<p class="paratype02">“dukkhaṃ, bhikkhave, kusīto viharati vokiṇṇo pāpakehi akusalehi dhammehi, mahantañca sadatthaṃ parihāpeti. āraddhavīriyo ca kho, bhikkhave, sukhaṃ viharati pavivitto pāpakehi akusalehi dhammehi, mahantañca sadatthaṃ paripūreti, na, bhikkhave, hīnena aggassa patti hotī”ti (saṃ. ni. 2.22) — </p>
	<p class="paratype25">evaṃ anekehi suttehi kusītassa dukkhavihāro, āraddhavīriyassa ca sukhavihāro saṃvaṇṇito. idhāpi āraddhavīriyassa akatābhinivesassa vipassakassa vīriyabalena adhigantabbaṃ tameva sukhavihāraṃ dassento “evaṃ munī vīriyabalūpapanno, akilāsu vinde hadayassa santin”ti āha. idaṃ vuttaṃ hoti — yathā te vāṇijā akilāsuno vaṇṇupathe khaṇantā udakaṃ labhiṃsu, evaṃ imasmimpi sāsane akilāsu hutvā vāyamamāno paṇḍito bhikkhu imaṃ jhānādibhedaṃ hadayassa santiṃ labhati. so tvaṃ bhikkhu pubbe udakamattassa atthāya vīriyaṃ katvā idāni evarūpe maggaphaladāyake niyyānikasāsane kasmā vīriyaṃ ossajasīti evaṃ imaṃ dhammadesanaṃ dassetvā cattāri saccāni pakāsesi, saccapariyosāne ossaṭṭhavīriyo bhikkhu aggaphale arahatte patiṭṭhāsi.</p>
	<p class="paratype03">satthāpi dve vatthūni kathetvā anusandhiṃ ghaṭetvā jātakaṃ samodhānetvā dassesi “tasmiṃ samaye vīriyaṃ anossajitvā pāsāṇaṃ bhinditvā mahājanassa udakadāyako cūḷupaṭṭhāko ayaṃ ossaṭṭhavīriyo bhikkhu ahosi, avasesaparisā idāni buddhaparisā jātā, satthavāhajeṭṭhako pana ahameva ahosin”ti desanaṃ niṭṭhāpesi. </p>
	<p class="paratype06">vaṇṇupathajātakavaṇṇanā dutiyā. </p> 
</body>
</html>