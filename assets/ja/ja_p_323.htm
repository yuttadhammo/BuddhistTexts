<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [317] 7. matarodanajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>4. catukkanipāto</h3>
	<h4>2. pucimandavaggo</h4>
	<h5>[317] 7. matarodanajātakavaṇṇanā</h5>
	<p class="paratype03"><b>mataṃ</b> <b>mataṃ eva rodathā</b>ti idaṃ satthā jetavane viharanto aññataraṃ sāvatthivāsiṃ kuṭumbikaṃ ārabbha kathesi. tassa kira bhātā kālamakāsi. so tassa kālakiriyāya sokābhibhūto na nhāyati na bhuñjati na vilimpati, pātova susānaṃ gantvā sokasamappito rodati. satthā paccūsasamaye lokaṃ olokento tassa sotāpattiphalūpanissayaṃ disvā “imassa atītakāraṇaṃ āharitvā sokaṃ vūpasametvā sotāpattiphalaṃ dātuṃ ṭhapetvā maṃ añño koci samattho natthi, imassa mayā avassayena bhavituṃ vaṭṭatī”ti punadivase pacchābhattaṃ piṇḍapātapaṭikkanto pacchāsamaṇaṃ ādāya tassa gharadvāraṃ gantvā “satthā āgato”ti sutvā āsanaṃ paññapetvā “pavesethā”ti kuṭumbikena vutto pavisitvā paññatte āsane nisīdi. kuṭumbikopi āgantvā satthāraṃ vanditvā ekamantaṃ nisīdi. atha naṃ satthā “kiṃ kuṭumbika cintesī”ti āha. “āma, bhante, mama bhātu matakālato paṭṭhāya cintemī”ti. “āvuso, sabbe saṅkhārā aniccā, bhijjitabbayuttakaṃ bhijjati, na tattha cintetabbaṃ, porāṇakapaṇḍitāpi bhātari matepi ‘bhijjitabbayuttakaṃ bhijjatī’ti na cintayiṃsū”ti vatvā tena yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto asītikoṭivibhave seṭṭhikule nibbatti, tassa vayappattassa mātāpitaro kālamakaṃsu. tesu kālakatesu bodhisattassa bhātā kuṭumbaṃ vicāreti, bodhisatto taṃ nissāya jīvati. so aparabhāge tathārūpena byādhinā kālamakāsi. ñātimittā suhajjā sannipatitvā bāhā paggayha kandanti rodanti, ekopi sakabhāvena saṇṭhātuṃ nāsakkhi, bodhisatto pana neva kandati na rodati. manussā “passatha bho, imassa bhātari mate mukhasaṅkocanamattampi natthi, ativiya thaddhahadayo, ‘dvepi koṭṭhāse ahameva paribhuñjissāmī’ti bhātu maraṇaṃ icchati maññe”ti bodhisattaṃ garahiṃsu. ñātakāpi naṃ “tvaṃ bhātari mate na rodasī”ti garahiṃsuyeva. so tesaṃ kathaṃ sutvā “tumhe attano andhabālabhāvena aṭṭha lokadhamme ajānantā ‘mama bhātā mato’ti rodatha, ahampi marissāmi, tumhepi marissatha, attānampi ‘mayampi marissāmā’ti kasmā na rodatha. sabbe saṅkhārā aniccā hutvā nirujjhanti, teneva sabhāvena saṇṭhātuṃ samattho ekasaṅkhāropi natthi. tumhe andhabālā aññāṇatāya aṭṭha lokadhamme ajānitvā rodatha, ahaṃ kimatthaṃ rodissāmī”ti vatvā imā gāthā abhāsi — </p>
	<p class="paratype40">65<b>.</b> </p>
	<p class="paratype21">“mataṃ mataṃ eva rodatha, na hi taṃ rodatha yo marissati. </p>
	<p class="paratype22">sabbepi sarīradhārino, anupubbena jahanti jīvitaṃ. </p>
	<p class="paratype40">66<b>.</b> </p>
	<p class="paratype21">“devamanussā catuppadā, pakkhigaṇā uragā ca bhogino. </p>
	<p class="paratype22">samhi sarīre anissarā, ramamānāva jahanti jīvitaṃ. </p>
	<p class="paratype40">67<b>.</b> </p>
	<p class="paratype21">“evaṃ calitaṃ asaṇṭhitaṃ, sukhadukkhaṃ manujesvapekkhiya. </p>
	<p class="paratype22">kanditaruditaṃ niratthakaṃ, kiṃ vo sokagaṇābhikīrare. </p>
	<p class="paratype40">68<b>.</b> </p>
	<p class="paratype21">“dhuttā ca soṇḍā akatā, bālā sūrā ayogino. </p>
	<p class="paratype22">dhīraṃ maññanti bāloti, ye dhammassa akovidā”ti.</p>
	<p class="paratype03">tattha <b>mataṃ mataṃ evā</b>ti mataṃ mataṃyeva. <b>anupubbenā</b>ti attano attano maraṇavāre sampatte paṭipāṭiyā jahanti jīvitaṃ, na ekatova sabbe maranti, yadi evaṃ mareyyuṃ, lokappavatti ucchijjeyya. <b>bhogino</b>ti mahantena sarīrabhogena samannāgatā. <b>ramamānāvā</b>ti tattha tattha nibbattā sabbepi ete devādayo sattā attano attano nibbattaṭṭhāne abhiramamānāva anukkaṇṭhitāva jīvitaṃ jahanti. <b>evaṃ calita</b>nti evaṃ tīsu bhavesu niccalabhāvassa ca saṇṭhitabhāvassa ca abhāvā calitaṃ asaṇṭhitaṃ. <b>kiṃ vo sokagaṇābhikīrare</b>ti kiṃkāraṇā tumhe sokarāsī abhikiranti ajjhottharanti.</p>
	<p class="paratype03"><b>dhuttā</b> <b>ca soṇḍā akatā</b>ti itthidhuttā surādhuttā akkhadhuttā ca surāsoṇḍādayo soṇḍā ca akatabuddhino asikkhitakā ca. <b>bālā</b>ti bālyena samannāgatā aviddasuno. <b>sūrā ayogino</b>ti ayonisomanasikārena sūrā, yogesu ayuttatāya ayogino. “ayodhino”tipi pāṭho, kilesamārena saddhiṃ yujjhituṃ asamatthāti attho. <b>dhīraṃ maññanti bāloti, ye dhammassa akovidā</b>ti ye evarūpā dhuttādayo aṭṭhavidhassa lokadhammassa akovidā, te appamattakepi dukkhadhamme uppanne attanā kandamānā rodamānā aṭṭha lokadhamme kathato jānitvā ñātimaraṇādīsu akandantaṃ arodantaṃ mādisaṃ dhīraṃ paṇḍitaṃ “bālo ayaṃ na rodatī”ti maññantīti.</p>
	<p class="paratype03">evaṃ bodhisatto tesaṃ dhammaṃ desetvā sabbepi te nissoke akāsi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kuṭumbiko sotāpattiphale patiṭṭhahi. tadā mahājanasssa dhammaṃ desetvā nissokabhāvakarapaṇḍito pana ahameva ahosinti. </p>
	<p class="paratype06">matarodanajātakavaṇṇanā sattamā. </p> 
</body>
</html>