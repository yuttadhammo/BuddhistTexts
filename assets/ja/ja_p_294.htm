<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [288] 8. macchuddānajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[288] 8. macchuddānajātakavaṇṇanā</h5>
	<p class="paratype03"><b>agghanti macchā</b>ti idaṃ satthā jetavane viharanto ekaṃ kūṭavāṇijaṃ ārabbha kathesi. vatthu heṭṭhā kathitameva.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto kuṭumbikakule nibbattitvā viññutaṃ patto kuṭumbaṃ saṇṭhapesi. kaniṭṭhabhātāpissa atthi, tesaṃ aparabhāge pitā kālakato. te ekadivasaṃ “pitu santakaṃ vohāraṃ sādhessāmā”ti ekaṃ gāmaṃ gantvā kahāpaṇasahassaṃ labhitvā āgacchantā nadītitthe nāvaṃ paṭimānentā puṭabhattaṃ bhuñjiṃsu. bodhisatto atirekabhattaṃ gaṅgāya macchānaṃ datvā nadīdevatāya pattiṃ adāsi. devatā pattiṃ anumoditvāyeva dibbena yasena vaḍḍhitvā attano yasavuḍḍhiṃ āvajjamānā taṃ kāraṇaṃ aññāsi. bodhisattopi vālikāyaṃ uttarāsaṅgaṃ pattharitvā nipanno niddaṃ okkami, kaniṭṭhabhātā panassa thokaṃ corapakatiko. so te kahāpaṇe bodhisattassa adatvā sayameva gaṇhitukāmatāya kahāpaṇabhaṇḍikasadisaṃ ekaṃ sakkharabhaṇḍikaṃ katvā dvepi bhaṇḍikā ekatova ṭhapesi. tesaṃ nāvaṃ abhiruhitvā gaṅgāmajjhagatānaṃ kaniṭṭho nāvaṃ khobhetvā “sakkharabhaṇḍikaṃ udake khipissāmī”ti sahassabhaṇḍikaṃ khipitvā “bhātika, sahassabhaṇḍikā udake patitā, kinti karomā”ti āha. “udake patitāya kiṃ karissāma, mā cintayī”ti. nadīdevatā cintesi — “ahaṃ iminā dinnapattiṃ anumoditvā dibbayasena vaḍḍhitvā etassa santakaṃ rakkhissāmī”ti attano ānubhāvena taṃ bhaṇḍikaṃ ekaṃ mahāmacchaṃ gilāpetvā sayaṃ ārakkhaṃ gaṇhi. sopi coro gehaṃ gantvā “bhātā me vañcito”ti bhaṇḍikaṃ mocento sakkharā passitvā hadayena sussantena mañcassa aṭaniṃ upagūhitvā nipajji.</p>
	<p class="paratype03">tadā kevaṭṭā macchagahaṇatthāya jālaṃ khipiṃsu. so maccho devatānubhāvena jālaṃ pāvisi. kevaṭṭā taṃ gahetvā vikkiṇituṃ nagaraṃ paviṭṭhā. manussā mahāmacchaṃ disvā mūlaṃ pucchanti. kevaṭṭā “kahāpaṇasahassañca satta ca māsake datvā gaṇhathā”ti vadanti. manussā “sahassagghanakamacchopi no diṭṭho”ti parihāsaṃ karonti. kevaṭṭā macchaṃ gahetvā bodhisattassa gharadvāraṃ gantvā “imaṃ macchaṃ gaṇhathā”ti āhaṃsu. “kimassa mūlan”ti? “satta māsake datvā gaṇhathā”ti. “aññesaṃ dadamānā kathaṃ dethā”ti? “aññesaṃ sahassena ca sattahi ca māsakehi dema, tumhe pana satta māsake datvā gaṇhathā”ti. so tesaṃ satta māsake datvā macchaṃ bhariyāya pesesi. sā macchassa kucchiṃ phālayamānā sahassabhaṇḍikaṃ disvā bodhisattassa ārocesi. bodhisatto taṃ oloketvā attano lañchaṃ disvā sakasantakabhāvaṃ ñatvā “idāni ime kevaṭṭā imaṃ macchaṃ aññesaṃ dadamānā sahassena ceva sattahi ca māsakehi denti, amhe pana patvā sahassassa amhākaṃ santakattā satteva māsake gahetvā adaṃsu, idaṃ antaraṃ ajānantaṃ na sakkā kañci saddahāpetun”ti cintetvā paṭhamaṃ gāthamāha — </p>
	<p class="paratype40">112<b>.</b> </p>
	<p class="paratype21">“agghanti macchā adhikaṃ sahassaṃ, na so atthi yo imaṃ saddaheyya. </p>
	<p class="paratype22">mayhañca assu idha satta māsā, ahampi taṃ macchuddānaṃ kiṇeyyan”ti.</p>
	<p class="paratype03">tattha <b>adhika</b>nti aññehi pucchitā kevaṭṭā “sattamāsādhikaṃ sahassaṃ agghantī”ti vadanti. <b>na so atthi yo imaṃ saddaheyyā</b>ti so puriso na atthi, yo imaṃ kāraṇaṃ paccakkhato ajānanto mama vacanena saddaheyya, ettakaṃ vā macchā agghantīti yo imaṃ saddaheyya, so natthi, tasmāyeva te aññehi na gahitātipi attho. <b>mayhañca assū</b>ti mayhaṃ pana satta māsakā ahesuṃ. <b>macchuddāna</b>nti macchavaggaṃ. tena hi macchena saddhiṃ aññepi macchā ekato baddhā taṃ sakalampi macchuddānaṃ sandhāyetaṃ vuttaṃ. <b>kiṇeyya</b>nti kiṇiṃ, satteva māsake datvā ettakaṃ macchavaggaṃ gaṇhinti attho.</p>
	<p class="paratype03">evañca pana vatvā idaṃ cintesi — “kiṃ nu kho nissāya mayā ete kahāpaṇā laddhā”ti? tasmiṃ khaṇe nadīdevatā ākāse dissamānarūpena ṭhatvā “ahaṃ, gaṅgādevatā, tayā macchānaṃ atirekabhattaṃ datvā mayhaṃ patti dinnā, tenāhaṃ tava santakaṃ rakkhantī āgatā”ti dīpayamānā gāthamāha — </p>
	<p class="paratype40">113<b>.</b> </p>
	<p class="paratype21">“macchānaṃ bhojanaṃ datvā, mama dakkhiṇamādisi. </p>
	<p class="paratype22">taṃ dakkhiṇaṃ sarantiyā, kataṃ apacitiṃ tayā”ti.</p>
	<p class="paratype03">tattha <b>dakkhiṇa</b>nti imasmiṃ ṭhāne pattidānaṃ dakkhiṇā nāma. <b>sarantiyā kataṃ apacitiṃ tayā</b>ti taṃ tayā mayhaṃ kataṃ apacitiṃ sarantiyā mayā idaṃ tava dhanaṃ rakkhitanti attho.</p>
	<p class="paratype03">idaṃ vatvā ca pana sā devatā tassa kaniṭṭhena katakūṭakammaṃ sabbaṃ kathetvā “eso idāni hadayena sussantena nipanno, duṭṭhacittassa vuḍḍhi nāma natthi, ahaṃ pana ‘tava santakaṃ mā nassī’ti dhanaṃ te āharitvā adāsiṃ, idaṃ kaniṭṭhacorassa adatvā sabbaṃ tvaññeva gaṇhā”ti vatvā tatiyaṃ gāthamāha — </p>
	<p class="paratype40">114<b>.</b> </p>
	<p class="paratype21">“paduṭṭhacittassa na phāti hoti, na cāpi taṃ devatā pūjayanti. </p>
	<p class="paratype22">yo bhātaraṃ pettikaṃ sāpateyyaṃ, avañcayī dukkaṭakammakārī”ti. </p>
	<p class="paratype01">tattha <b>na phāti hotī</b>ti evarūpassa puggalassa idhaloke vā paraloke vā vuḍḍhi nāma na hoti. <b>na cāpi ta</b>nti taṃ puggalaṃ tassa santakaṃ rakkhamānā devatā na pūjayanti.</p>
	<p class="paratype03">iti devatā mittadubbhicorassa kahāpaṇe adātukāmā evamāha. bodhisatto pana “na sakkā evaṃ kātun”ti tassapi pañca kahāpaṇasatāni pesesiyeva.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne vāṇijo sotāpattiphale patiṭṭhahi. “tadā kaniṭṭhabhātā idāni kūṭavāṇijo, jeṭṭhabhātā pana ahameva ahosin”ti.</p>
	<p class="paratype03">macchuddānajātakavaṇṇanā aṭṭhamā. </p> 
</body>
</html>