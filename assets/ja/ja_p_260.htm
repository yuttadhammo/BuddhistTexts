<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [254] 4. kuṇḍakakucchisindhavajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>1. saṅkappavaggo</h4>
	<h5>[254] 4. kuṇḍakakucchisindhavajātakavaṇṇanā</h5>
	<p class="paratype03"><b>bhutvā tiṇaparighāsa</b>nti idaṃ satthā jetavane viharanto sāriputtattheraṃ ārabbha kathesi. ekasmiñhi samaye sammāsambuddhe sāvatthiyaṃ vassaṃ vasitvā cārikaṃ caritvā puna paccāgate manussā “āgantukasakkāraṃ karissāmā”ti buddhappamukhassa bhikkhusaṅghassa mahādānaṃ dadanti. vihāre ekaṃ dhammaghosakabhikkhuṃ ṭhapesuṃ, so ye ye āgantvā yattake bhikkhū icchanti, tesaṃ tesaṃ bhikkhū vicāretvā deti.</p>
	<p class="paratype03">athekā duggatamahallikā itthī ekameva paṭivīsaṃ sajjetvā tesaṃ tesaṃ manussānaṃ bhikkhūsu vicāretvā dinnesu ussūre dhammaghosakassa santikaṃ āgantvā “mayhaṃ ekaṃ bhikkhuṃ dethā”ti āha. so “mayā sabbe bhikkhū vicāretvā dinnā, sāriputtatthero pana vihāreyeva, tvaṃ tassa bhikkhaṃ dehī”ti āha. sā “sādhū”ti tuṭṭhacittā jetavanadvārakoṭṭhake ṭhatvā therassa āgatakāle vanditvā hatthato pattaṃ gahetvā gharaṃ netvā nisīdāpesi. “ekāya kira mahallikāya dhammasenāpati attano ghare nisīdāpito”ti bahūni saddhāni kulāni assosuṃ. tesu rājā passenadī kosalo taṃ pavattiṃ sutvā tassā sāṭakena ceva sahassatthavikāya ca saddhiṃ bhattabhājanāni pahiṇi “mayhaṃ ayyaṃ parivisamānā imaṃ sāṭakaṃ nivāsetvā ime kahāpaṇe vaḷañjetvā theraṃ parivisatū”ti. yathā ca rājā, evaṃ anāthapiṇḍiko cūḷānāthapiṇḍiko visākhā ca mahāupāsikā pahiṇi. aññānipi pana kulāni ekasatadvisatādivasena attano attano balānurūpena kahāpaṇe pahiṇiṃsu. evaṃ ekāheneva sā mahallikā satasahassamattaṃ labhi. thero pana tāya dinnayāgumeva pivitvā tāya katakhajjakameva pakkabhattameva ca paribhuñjitvā anumodanaṃ katvā taṃ mahallikaṃ sotāpattiphale patiṭṭhāpetvā vihārameva agamāsi.</p>
	<p class="paratype03">dhammasabhāyaṃ bhikkhū therassa guṇakathaṃ samuṭṭhāpesuṃ — “āvuso, dhammasenāpati mahallikagahapatāniṃ duggatabhāvato mocesi, patiṭṭhā ahosi. tāya dinnamāhāraṃ ajigucchanto paribhuñjī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, sāriputto idāneva etissā mahallikāya avassayo jāto, na ca idāneva tāya dinnaṃ āhāraṃ ajigucchanto paribhuñjati, pubbepi paribhuñjiyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto uttarāpathe assavāṇijakule nibbatti. uttarāpathajanapadato pañcasatā assavāṇijā asse bārāṇasiṃ ānetvā vikkiṇanti. aññataropi assavāṇijo pañcāssasatāni ādāya bārāṇasimaggaṃ paṭipajji. antarāmagge ca bārāṇasito avidūre eko nigamagāmo atthi, tattha pubbe mahāvibhavo seṭṭhi ahosi. tassa mahantaṃ nivesanaṃ, taṃ pana kulaṃ anukkamena parikkhayaṃ gataṃ, ekāva mahallikā avasiṭṭhā, sā tasmiṃ nivesane vasati. atha so assavāṇijo taṃ nigamagāmaṃ patvā “vetanaṃ dassāmī”ti tassā nivesane nivāsaṃ gaṇhitvā asse ekamante ṭhapesi. taṃdivasamevassa ekissā ājānīyāvaḷavāya gabbhavuṭṭhānaṃ ahosi. so dve tayo divase vasitvā asse balaṃ gāhāpetvā “rājānaṃ passissāmī”ti asse ādāya pāyāsi. atha naṃ mahallikā “gehavetanaṃ dehī”ti vatvā “sādhu, amma, demī”ti vutte “tāta, vetanaṃ me dadamāno imampi assapotakaṃ vetanato khaṇḍetvā dehī”ti āha. vāṇijo tathā katvā pakkāmi. sā tasmiṃ assapotake puttasinehaṃ paccupaṭṭhapetvā avassāvanajhāmakabhattavighāsatiṇāni datvā taṃ paṭijaggi.</p>
	<p class="paratype03">athāparabhāge bodhisatto pañca assasatāni ādāya āgacchanto tasmiṃ gehe nivāsaṃ gaṇhi. kuṇḍakakhādakassa sindhavapotakassa ṭhitaṭṭhānato gandhaṃ ghāyitvā ekāssopi gehaṃ pavisituṃ nāsakkhi. bodhisatto mahallikaṃ pucchi — “amma, kacci imasmiṃ gehe asso atthī”ti . “tāta, añño asso nāma natthi, ahaṃ pana puttaṃ katvā ekaṃ assapotakaṃ paṭijaggāmi, so ettha atthī”ti. “kahaṃ so, ammā”ti? “carituṃ gato, tātā”ti. “kāya velāya āgamissati, ammā”ti? “sāyanhe, tātā”ti. bodhisatto tassa āgamanaṃ paṭimānento asse bahi ṭhapetvāva nisīdi. sindhavapotakopi vicaritvā kāleyeva āgami. bodhisatto kuṇḍakakucchisindhavapotakaṃ disvā lakkhaṇāni samānetvā “ayaṃ sindhavo anaggho, mahallikāya mūlaṃ datvā gahetuṃ vaṭṭatī”ti cintesi. sindhavapotakopi gehaṃ pavisitvā attano vasanaṭṭhāneyeva ṭhito. tasmiṃ khaṇe te assā gehaṃ pavisituṃ sakkhiṃsu.</p>
	<p class="paratype03">bodhisatto dvīhatīhaṃ vasitvā asse santappetvā gacchanto “amma, imaṃ assapotakaṃ mūlaṃ gahetvā mayhaṃ dehī”ti āha. “kiṃ vadesi, tāta, puttaṃ vikkiṇantā nāma atthī”ti. “amma, tvaṃ etaṃ kiṃ khādāpetvā paṭijaggasī”ti? “odanakañjikañca jhāmakabhattañca vighāsatiṇañca khādāpetvā kuṇḍakayāguñca pāyetvā paṭijaggāmi, tātā”ti. “amma, ahaṃ etaṃ labhitvā piṇḍarasabhojanaṃ bhojessāmi, ṭhitaṭṭhāne celavitānaṃ pasāretvā attharaṇapiṭṭhe ṭhapessāmī”ti. “tāta, evaṃ sante mama putto ca sukhaṃ anubhavatu, taṃ gahetvā gacchā”ti. atha bodhisatto tassa catunnaṃ pādānaṃ naṅguṭṭhassa mukhassa ca mūlaṃ ekekaṃ katvā cha sahassatthavikāyo ṭhapetvā mahallikaṃ navavatthaṃ nivāsāpetvā sindhavapotakassa purato ṭhapesi. so akkhīni ummīletvā mātaraṃ oloketvā assūni pavattesi. sāpi tassa piṭṭhiṃ parimajjitvā āha — “mayā puttaposāvanikaṃ laddhaṃ, tvaṃ, tāta, gacchāhī”ti, tadā so agamāsi.</p>
	<p class="paratype03">bodhisatto punadivase assapotakassa piṇḍarasabhojanaṃ sajjetvā “vīmaṃsissāmi tāva naṃ, jānāti nu kho attano balaṃ, udāhu na jānātī”ti doṇiyaṃ kuṇḍakayāguṃ ākirāpetvā dāpesi. so “nāhaṃ imaṃ bhojanaṃ bhuñjissāmī”ti taṃ yāguṃ pāyituṃ na icchi. bodhisatto tassa vīmaṃsanavasena paṭhamaṃ gāthamāha — </p>
	<p class="paratype40">10<b>.</b> </p>
	<p class="paratype21">“bhutvā tiṇaparighāsaṃ, bhutvā ācāmakuṇḍakaṃ. </p>
	<p class="paratype22">etaṃ te bhojanaṃ āsi, kasmā dāni na bhuñjasī”ti.</p>
	<p class="paratype03">tattha <b>bhutvā tiṇaparighāsa</b>nti tvaṃ pubbe mahallikāya dinnaṃ tesaṃ tesaṃ khāditāvasesaṃ vighāsatiṇasaṅkhātaṃ parighāsaṃ bhuñjitvā vaḍḍhito. <b>bhutvā ācāmakuṇḍaka</b>nti ettha ācāmo vuccati odanāvasesaṃ. <b>kuṇḍaka</b>nti kuṇḍakameva. etañca bhuñjitvā vaḍḍhitosīti dīpeti. <b>etaṃ te</b>ti etaṃ tava pubbe bhojanaṃ āsi. <b>kasmā dāni na bhuñjasī</b>ti mayāpi te tameva dinnaṃ, tvaṃ taṃ kasmā idāni na bhuñjasīti.</p>
	<p class="paratype03">taṃ sutvā sindhavapotako itarā dve gāthā avoca — </p>
	<p class="paratype40">11<b>.</b> </p>
	<p class="paratype21">“yattha posaṃ na jānanti, jātiyā vinayena vā. </p>
	<p class="paratype22">bahu tattha mahābrahme, api ācāmakuṇḍakaṃ. </p>
	<p class="paratype40">12<b>.</b> </p>
	<p class="paratype21">“tvañca khomaṃ pajānāsi, yādisāyaṃ hayuttamo. </p>
	<p class="paratype22">jānanto jānamāgamma, na te bhakkhāmi kuṇḍakan”ti.</p>
	<p class="paratype03">tattha <b>yatthā</b>ti yasmiṃ ṭhāne. <b>posa</b>nti sattaṃ. <b>jātiyā vinayena vā</b>ti “jātisampanno vā eso, na vā, ācārayutto vā, na vā”ti evaṃ na jānanti. <b>mahābrahme</b>ti garukālapanena ālapanto āha. <b>yādisāya</b>nti yādiso ayaṃ, attānaṃ sandhāya vadati. <b>jānanto jānamāgammā</b>ti ahaṃ attano balaṃ jānanto jānantameva taṃ āgamma paṭicca tava santike kuṇḍakaṃ kiṃ bhuñjissāmi. na hi tvaṃ kuṇḍakaṃ bhojāpetukāmatāya cha sahassāni datvā maṃ gaṇhīti.</p>
	<p class="paratype03">taṃ sutvā bodhisatto “taṃ vīmaṃsanatthāya taṃ mayā kataṃ, mā kujjhī”ti taṃ samassāsetvā subhojanaṃ bhojetvā ādāya rājaṅgaṇaṃ gantvā ekasmiṃ passe pañca assasatāni ṭhapetvā ekasmiṃ passe vicittasāṇiṃ parikkhipitvā heṭṭhā attharaṇaṃ pattharitvā upari celavitānaṃ bandhitvā sindhavapotakaṃ ṭhapesi.</p>
	<p class="paratype03">rājā āgantvā asse olokento “ayaṃ asso kasmā visuṃ ṭhapito”ti pucchitvā “mahārāja, ayaṃ sindhavo ime asse visuṃ akato mocessatī”ti sutvā “sobhano, bho, sindhavo”ti pucchi. bodhisatto “āma, mahārājā”ti vatvā “tena hissa javaṃ passissāmī”ti vutte taṃ assaṃ kappetvā abhiruhitvā “passa, mahārājā”ti manusse ussāretvā rājaṅgaṇe assaṃ pāhesi. sabbaṃ rājaṅgaṇaṃ nirantaraṃ assapantīhi parikkhittamivāhosi. puna bodhisatto “passa, mahārāja, sindhavapotakassa vegan”ti vissajjesi, ekapurisopi naṃ na addasa. puna ratthapaṭaṃ udare parikkhipitvā vissajjesi, rattapaṭameva passiṃsu. atha naṃ antonagare ekissā uyyānapokkharaṇiyā udakapiṭṭhe vissajjesi, tatthassa udakapiṭṭhe dhāvato khuraggānipi na temiṃsu. punavāraṃ paduminipattānaṃ upari dhāvanto ekapaṇṇampi na udake osīdāpesi. evamassa javasampannaṃ dassetvā oruyha pāṇiṃ paharitvā hatthatalaṃ upanāmesi, asso upagantvā cattāro pāde ekato katvā hatthatale aṭṭhāsi. atha mahāsatto rājānaṃ āha — “mahārāja, imassa assapotakassa sabbākārena vege dassiyamāne samuddapariyanto nappahotī”ti. rājā tussitvā mahāsattassa upaḍḍharajjaṃ adāsi. sindhavapotakampi abhisiñcitvā maṅgalāssaṃ akāsi.</p>
	<p class="paratype03">so rañño piyo ahosi manāpo, sakkāropissa mahā ahosi. tassa hi vasanaṭṭhānaṃ rañño alaṅkatapaṭiyatto vāsagharagabbho viya ahosi, catujātigandhehi bhūmilepanaṃ akaṃsu, gandhadāmamālādāmāni osārayiṃsu, upari suvaṇṇatārakakhacitaṃ celavitānaṃ ahosi, samantato citrasāṇi parikkhittā ahosi, niccaṃ gandhatelapadīpā jhāyiṃsu, uccārapassāvaṭṭhānepissa suvaṇṇakaṭāhaṃ ṭhapayiṃsu, niccaṃ rājārahabhojanameva bhuñji. tassa pana āgatakālato paṭṭhāya rañño sakalajambudīpe rajjaṃ hatthagatameva ahosi. rājā bodhisattassa ovāde ṭhatvā dānādīni puññāni katvā saggaparāyaṇo ahosi.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne bahū sotāpannā sakadāgāmino anāgāmino arahanto ca ahesuṃ. “tadā mahallikā ayameva mahallikā ahosi, sindhavo sāriputto, rājā ānando, assavāṇijjo pana ahameva ahosin”ti. </p>
	<p class="paratype06">kuṇḍakakucchisindhavajātakavaṇṇanā catutthā. </p> 
</body>
</html>