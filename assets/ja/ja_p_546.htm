<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 15 - [540] 3. suvaṇṇasāmajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(chaṭṭho bhāgo)</h2>
	<h3>22. mahānipāto</h3>
	<h4>[540] 3. suvaṇṇasāmajātakavaṇṇanā</h4>
	<p class="paratype03"><b>ko</b> <b>nu maṃ usunā vijjhī</b>ti idaṃ satthā jetavane viharanto ekaṃ mātuposakabhikkhuṃ ārabbha kathesi. sāvatthiyaṃ kira aṭṭhārasakoṭivibhavassa ekassa seṭṭhikulassa ekaputtako ahosi mātāpitūnaṃ piyo manāpo. so ekadivasaṃ pāsādavaragato sīhapañjaraṃ ugghāṭetvā vīthiṃ olokento gandhamālādihatthaṃ mahājanaṃ dhammassavanatthāya jetavanaṃ gacchantaṃ disvā “ahampi dhammaṃ suṇissāmī”ti mātāpitaro vanditvā gandhamālādīni gāhāpetvā vihāraṃ gantvā<b> </b>vatthabhesajjapānakādīni bhikkhusaṅghassa dāpetvā gandhamālādīhi ca bhagavantaṃ pūjetvā ekamantaṃ nisinno dhammaṃ sutvā kāmesu ādīnavaṃ disvā pabbajjāya ca ānisaṃsaṃ sallakkhetvā parisāya vuṭṭhitāya bhagavantaṃ pabbajjaṃ yācitvā “mātāpitūhi ananuññātaṃ puttaṃ tathāgatā nāma na pabbājentī”ti sutvā bhagavantaṃ vanditvā puna gehaṃ gantvā sagāravena mātāpitaro vanditvā evamāha — “ammatātā, ahaṃ tathāgatassa santike pabbajissāmī”ti. athassa mātāpitaro tassa vacanaṃ sutvā ekaputtakabhāvena sattadhā bhijjamānahadayā viya puttasinehena kampamānā evamāhaṃsu “tāta piyaputtaka, tāta kulaṅkura, tāta nayana, tāta hadaya, tāta pāṇasadisa, tayā vinā kathaṃ jīvāma, tayi paṭibaddhaṃ no jīvitaṃ. mayañhi tāta, jarājiṇṇā vuḍḍhā mahallakā, ajja vā suve vā parasuve vā maraṇaṃ pāpuṇissāma, tasmā mā amhe ohāya gacchasi. tāta, pabbajjā nāma atidukkarā, sītena atthe sati uṇhaṃ labhati, uṇhena atthe sati sītaṃ labhati, tasmā tāta, mā pabbajāhī”ti. </p>
	<p class="paratype01">taṃ sutvā kulaputto dukkhī dummano onatasīso pajjhāyantova nisīdi sattāhaṃ nirāhāro. athassa mātāpitaro evaṃ cintesuṃ “sace no putto ananuññāto, addhā marissati, puna na passissāma, pabbajjāya jīvamānaṃ puna naṃ passissāmā”ti. cintetvā ca pana “tāta piyaputtaka, taṃ pabbajjāya anujānāma, pabbajāhī”ti anujāniṃsu. taṃ sutvā kulaputto tuṭṭhamānaso hutvā attano sakalasarīraṃ oṇāmetvā mātāpitaro vanditvā vihāraṃ gantvā bhagavantaṃ pabbajjaṃ yāci. satthā ekaṃ bhikkhuṃ pakkosāpetvā “imaṃ kumāraṃ pabbājehī”ti āṇāpesi. so taṃ pabbājesi. tassa pabbajitakālato paṭṭhāya mahālābhasakkāro nibbatti. so ācariyupajjhāye ārādhetvā laddhūpasampado pañca vassāni dhammaṃ pariyāpuṇitvā “ahaṃ idha ākiṇṇo viharāmi, na me idaṃ patirūpan”ti vipassanādhuraṃ pūretukāmo hutvā upajjhāyassa santike kammaṭṭhānaṃ gahetvā upajjhāyaṃ vanditvā jetavanā nikkhamitvā ekaṃ paccantagāmaṃ nissāya araññe vihāsi. so tattha vipassanaṃ vaḍḍhetvā dvādasa vassāni ghaṭento vāyamantopi visesaṃ nibbattetuṃ nāsakkhi. mātāpitaropissa gacchante gacchante kāle duggatā ahesuṃ. ye hi tesaṃ khettaṃ vā vaṇijjaṃ vā payojesuṃ, te “imasmiṃ kule putto vā bhātā vā iṇaṃ codetvā gaṇhanto nāma natthī”ti attano attano hatthagataṃ gahetvā yathāruci palāyiṃsu. gehe dāsakammakarādayopi hiraññasuvaṇṇādīni gahetvā palāyiṃsu.</p>
	<p class="paratype03">aparabhāge dve janā kapaṇā hutvā hatthe udakasiñcanampi alabhitvā gehaṃ vikkiṇitvā agharā hutvā kāruññabhāvaṃ pattā pilotikaṃ nivāsetvā kapālahatthā bhikkhāya cariṃsu. tasmiṃ kāle eko bhikkhu jetavanato nikkhamitvā anupubbena tassa vasanaṭṭhānaṃ agamāsi. so tassa āgantukavattaṃ katvā sukhanisinnakāle “bhante, kuto āgatatthā”ti pucchitvā “jetavanā āgato āvuso”ti vutte satthuno ceva mahāsāvakādīnañca ārogyaṃ pucchitvā mātāpitūnañca pavattiṃ pucchi “kiṃ, bhante, sāvatthiyaṃ asukassa nāma seṭṭhikulassa ārogyan”ti? “āvuso, mā tassa kulassa pavattiṃ pucchā”ti. “kiṃ bhante”ti. “āvuso, tassa kira kulassa eko putto atthi, so buddhasāsane pabbajito, tassa pabbajitakālato paṭṭhāya etaṃ kulaṃ parikkhīṇaṃ, idāni dve janā paramakāruññabhāvaṃ pattā bhikkhāya carantī”ti. so tassa vacanaṃ sutvā sakabhāvena saṇṭhātuṃ asakkonto assupuṇṇehi nettehi rodituṃ ārabhi. “āvuso, kiṃ rodasī”ti? “bhante, te mayhaṃ mātāpitaro, ahaṃ tesaṃ putto”ti. “āvuso, tava mātāpitaro taṃ nissāya vināsaṃ pattā, gaccha, te paṭijaggāhī”ti.</p>
	<p class="paratype03">so “ahaṃ dvādasa vassāni ghaṭento vāyamantopi maggaṃ vā phalaṃ vā nibbattetuṃ nāsakkhiṃ, abhabbo bhavissāmi, kiṃ me pabbajjāya, gihī hutvā mātāpitaro posetvā dānaṃ datvā saggaparāyaṇo bhavissāmī”ti cintetvā araññāvāsaṃ tassa therassa niyyādetvā punadivase araññā nikkhamitvā anupubbena gacchanto sāvatthito avidūre jetavanapiṭṭhivihāraṃ pāpuṇi. tattha dve maggā ahesuṃ. tesu eko maggo jetavanaṃ gacchati, eko sāvatthiṃ. so tattheva ṭhatvā “kiṃ nu kho paṭhamaṃ mātāpitaro passāmi, udāhu dasabalan”ti cintetvā “mayā mātāpitaro ciraṃ diṭṭhapubbā, ito paṭṭhāya pana me buddhadassanaṃ dullabhaṃ bhavissati, tasmā ajjameva sammāsambuddhaṃ disvā dhammaṃ sutvā sve pātova mātāpitaro passissāmī”ti sāvatthimaggaṃ pahāya sāyanhasamaye jetavanaṃ pāvisi. taṃ divasaṃ pana satthā paccūsakāle lokaṃ olokento imassa kulaputtassa upanissayasampattiṃ addasa. so tassāgamanakāle <b>mātuposakasuttena</b> (saṃ. ni. 1.205) mātāpitūnaṃ guṇaṃ vaṇṇesi. so pana bhikkhu parisapariyante ṭhatvā satthussa dhammakathaṃ suṇanto cintesi “ahaṃ gihī hutvā mātāpitaro paṭijaggituṃ sakkomīti cintesiṃ, satthā pana ‘pabbajitova samāno paṭijaggito upakārako mātāpitūnan’ti vadati. sacāhaṃ satthāraṃ adisvā gato, evarūpāya pabbajjāya parihīno bhaveyyaṃ. idāni pana gihī ahutvā pabbajitova samāno mātāpitaro posessāmī”ti.</p>
	<p class="paratype03">so salākaggaṃ gantvā salākabhattañceva salākayāguñca gaṇhitvā dvādasa vassāni araññe vutthabhikkhu pārājikappatto viya ahosi. so pātova sāvatthiyaṃ pavisitvā “kiṃ nu kho paṭhamaṃ yāguṃ gaṇhissāmi, udāhu mātāpitaro passissāmī”ti cintetvā “kapaṇānaṃ mātāpitūnaṃ santikaṃ tucchahatthena gantuṃ ayuttan”ti cintetvā yāguṃ gahetvā etesaṃ porāṇakagehadvāraṃ gato. mātāpitaropissa yāgubhikkhaṃ caritvā parabhittiṃ nissāya viharanti. so upagantvā nisinnake disvā uppannasoko assupuṇṇehi nettehi tesaṃ avidūre aṭṭhāsi. te taṃ disvāpi na sañjāniṃsu. atha mātā “bhikkhatthāya ṭhito bhavissatī”ti saññāya “bhante, tumhākaṃ dātabbayuttakaṃ natthi, aticchathā”ti āha. so tassā kathaṃ sutvā hadayapūraṃ sokaṃ gahetvā assupuṇṇehi nettehi tattheva aṭṭhāsi. dutiyampi tatiyampi “aticchathā”ti vuccamānopi aṭṭhāsiyeva. athassa pitā mātaraṃ āha — “gaccha, bhadde, jānāhi, putto nu kho no eso”ti. sā uṭṭhāya upagantvā olokentī sañjānitvā pādamūle patitvā paridevi, pitāpissa tatheva akāsi, mahantaṃ kāruññaṃ ahosi.</p>
	<p class="paratype03">sopi mātāpitaro disvā sakabhāvena saṇṭhātuṃ asakkonto assūni pavattesi. so sokaṃ adhivāsetvā “ammatātā, mā cintayittha, ahaṃ vo posessāmī”ti mātāpitaro assāsetvā yāguṃ pāyetvā ekamante nisīdāpetvā puna bhikkhaṃ āharitvā te bhojetvā attano atthāya bhikkhaṃ pariyesitvā tesaṃ santikaṃ gantvā puna bhattenāpucchitvā pacchā sayaṃ paribhuñjati. so tato paṭṭhāya iminā niyāmena mātāpitaro paṭijaggati. attanā laddhāni pakkhikabhattādīni tesaṃyeva datvā sayaṃ piṇḍāya caritvā labhamāno bhuñjati, alabhamāno na bhuñjati, vassāvāsikampi aññampi yaṃ kiñci labhitvā tesaṃyeva deti. tehi paribhuttaṃ jiṇṇapilotikaṃ gahetvā aggaḷaṃ datvā rajitvā sayaṃ paribhuñjati. bhikkhalabhanadivasehi panassa alabhanadivasā bahū ahesuṃ. athassa nivāsanapārupanaṃ atilūkhaṃ hoti.</p>
	<p class="paratype03">iti so mātāpitaro paṭijaggantoyeva aparabhāge kiso uppaṇḍuppaṇḍukajāto dhamanisanthatagatto ahosi. atha naṃ sandiṭṭhasambhattā bhikkhū pucchiṃsu “āvuso, pubbe tava sarīravaṇṇo sobhati, idāni pana kiso uppaṇḍuppaṇḍukajāto dhamanisanthatagatto, byādhi te nu kho uppanno”ti. so “natthi me, āvuso, byādhi, apica pana palibodho me atthī”ti taṃ pavattiṃ ārocesi. atha naṃ te bhikkhū āhaṃsu “āvuso, bhagavā saddhādeyyaṃ vinipātetuṃ na deti, tvaṃ pana saddhādeyyaṃ gahetvā gihīnaṃ dadamāno ayuttaṃ karosī”ti. so tesaṃ kathaṃ sutvā lajjito olīyi. te ettakenapi asantuṭṭhā bhagavato santikaṃ gantvā “bhante, asuko nāma bhikkhu saddhādeyyaṃ vinipātetvā gihī posetī”ti satthu ārocesuṃ. satthā taṃ bhikkhuṃ pakkosāpetvā “saccaṃ kira tvaṃ bhikkhu saddhādeyyaṃ gahetvā gihī posesī”ti pucchitvā “saccaṃ, bhante”ti vutte taṃ kiriyaṃ vaṇṇetukāmo attano ca pubbacariyaṃ pakāsetukāmo “bhikkhu, gihī posento ke posesī”ti pucchi. “mātāpitaro me, bhante”ti vutte satthā tassa ussāhaṃ janetuṃ “sādhu sādhu, bhikkhū”ti tikkhattuṃ sādhukāraṃ datvā “tvaṃ mama gatamagge ṭhito, ahampi pubbacariyaṃ caranto mātāpitaro posesin”ti āha. so assāsaṃ paṭilabhi. satthā tāya pubbacariyāya āvikaraṇatthaṃ tehi bhikkhūhi yācito atītaṃ āhari.</p>
	<p class="paratype03">atīte bārāṇasinagarato avidūre nadiyā orimatīre eko nesādagāmo ahosi, pārimatīre eko nesādagāmo. ekekasmiṃ gāme pañca pañca kulasatāni vasanti. dvīsupi gāmesu dve nesādajeṭṭhakā sahāyakā ahesuṃ. te daharakāleyeva katikavattaṃ kariṃsu “sace amhesu ekassa dhītā hoti, ekassa putto hoti, tesaṃ āvāhavivāhaṃ karissāmā”ti. atha orimatīre gāmajeṭṭhakassa gehe putto jāyi, jātakkhaṇeyeva dukūlena paṭiggahitattā “dukūlo”tvevassa nāmaṃ kariṃsu. itarassa gehe dhītā jāyi, tassā paratīre jātattā “pārikā”ti nāmaṃ kariṃsu. te ubhopi abhirūpā pāsādikā ahesuṃ suvaṇṇavaṇṇā. te nesādakule jātāpi pāṇātipātaṃ nāma na kariṃsu.</p>
	<p class="paratype03">aparabhāge soḷasavassuddesikaṃ dukūlakumāraṃ mātāpitaro āhaṃsu “putta, kumārikaṃ te ānayissāmā”ti. so pana brahmalokato āgato suddhasatto ubho kaṇṇe pidhāya “na me gharāvāsenattho ammatātā, mā evarūpaṃ avacutthā”ti vatvā yāvatatiyaṃ vuccamānopi na icchiyeva. pārikāpi mātāpitūhi “amma, amhākaṃ sahāyakassa putto atthi, so abhirūpo suvaṇṇavaṇṇo, tassa taṃ dassāmā”ti vuttā tatheva vatvā ubho kaṇṇe pidahi. sāpi brāhmalokato āgatā gharāvāsaṃ na icchi. dukūlakumāro pana tassā rahassena sāsanaṃ pahiṇi “sace pārike methunadhammena atthikā, aññassa gehaṃ gacchatu, mayhaṃ methunadhamme chando natthī”ti. sāpi tassa tatheva sāsanaṃ pesesi.</p>
	<p class="paratype03">atha mātāpitaro tesaṃ anicchamānānaññeva āvāhavivāhaṃ kariṃsu. te ubhopi kilesasamuddaṃ anotaritvā dve mahābrahmāno viya ekatova vasiṃsu. dukūlakumāro pana macchaṃ vā migaṃ vā na māreti, antamaso āhaṭamaṃsampi na vikkiṇāti. atha naṃ mātāpitaro vadiṃsu “tāta, tvaṃ nesādakule nibbattitvāpi neva gharāvāsaṃ icchasi, na pāṇavadhaṃ karosi, kiṃ nāma kammaṃ karissasī”ti? “ammatātā, tumhesu anujānantesu mayaṃ pabbajissāmā”ti. taṃ sutvā mātāpitaro “tena hi pabbajathā”ti dve jane anujāniṃsu. te tuṭṭhahaṭṭhā mātāpitaro vanditvā gāmato nikkhamitvā anupubbena gaṅgātīrena himavantaṃ pavisitvā yasmiṃ ṭhāne migasammatā nāma nadī himavantato otaritvā gaṅgaṃ pattā, taṃ ṭhānaṃ gantvā gaṅgaṃ pahāya migasammatābhimukhā abhiruhiṃsu.</p>
	<p class="paratype03">tasmiṃ khaṇe sakkassa bhavanaṃ uṇhākāraṃ dassesi. sakko olokento taṃ kāraṇaṃ ñatvā vissakammaṃ āmantetvā “tāta vissakamma, dve mahāpurisā gāmā nikkhamitvā himavantaṃ paviṭṭhā, tesaṃ nivāsaṭṭhānaṃ laddhuṃ vaṭṭati, migasammatānadiyā aḍḍhakosantare etesaṃ paṇṇasālañca pabbajitaparikkhāre ca māpetvā ehī”ti āha. so “sādhū”ti sampaṭicchitvā <b>mūgapakkhajātake</b> (jā. 2.22.1 ādayo) vuttanayeneva sabbaṃ saṃvidahitvā amanāpasadde migapakkhino palāpetvā ekapadikaṃ jaṅghamaggaṃ māpetvā sakaṭṭhānameva gato. tepi taṃ maggaṃ disvā tena maggena gantvā taṃ assamapadaṃ pāpuṇiṃsu. dukūlapaṇḍito paṇṇasālaṃ pavisitvā pabbajitaparikkhāre disvā “sakkena mayhaṃ dinnā”ti sakkadattiyabhāvaṃ ñatvā sāṭakaṃ omuñcitvā rattavākacīraṃ nivāsetvā ekaṃ pārupitvā ajinacammaṃ aṃse katvā jaṭāmaṇḍalaṃ bandhitvā isivesaṃ gahetvā pārikāyapi pabbajjaṃ adāsi. ubhopi kāmāvacaramettaṃ bhāvetvā tattha vasiṃsu. tesaṃ mettānubhāvena sabbepi migapakkhino aññamaññaṃ mettacittameva paṭilabhiṃsu, na koci kañci viheṭhesi. pārikā tato paṭṭhāya pānīyaṃ paribhojanīyaṃ āharati, assamapadaṃ sammajjati, sabbakiccāni karoti. ubhopi phalāphalāni āharitvā paribhuñjitvā attano attano paṇṇasālaṃ pavisitvā samaṇadhammaṃ karontā tattha vāsaṃ kappayiṃsu.</p>
	<p class="paratype03">sakko tesaṃ upaṭṭhānaṃ āgacchati. so ekadivasaṃ anuolokento “imesaṃ cakkhūni parihāyissantī”ti antarāyaṃ disvā dukūlapaṇḍitaṃ upasaṅkamitvā vanditvā ekamantaṃ nisīditvā evamāha — “bhante, tumhākaṃ antarāyo paññāyati, paṭijagganakaṃ puttaṃ laddhuṃ vaṭṭati, lokadhammaṃ paṭisevathā”ti. atha naṃ dukūlapaṇḍito āha — “sakka, kinnāmetaṃ kathesi, mayaṃ agāramajjhe vasantāpi etaṃ lokadhammaṃ puḷavakagūtharāsiṃ viya jigucchimhā, idāni pana araññaṃ pavisitvā isipabbajjaṃ pabbajitvā kathaṃ evarūpaṃ karissāmā”ti. atha sakko taṃ āha — “bhante, sace evaṃ na karotha, pārikāya tāpasiyā utunikāle nābhiṃ hatthena parāmaseyyāthā”ti. dukūlapaṇḍito “idaṃ sakkā kātun”ti sampaṭicchi. sakko taṃ vanditvā sakaṭṭhānameva gato.</p>
	<p class="paratype03">dukūlapaṇḍitopi taṃ kāraṇaṃ pārikāya ācikkhitvā assā utunikāle nābhiṃ hatthena parāmasi. tadā bodhisatto devalokato cavitvā tassā kucchimhi paṭisandhiṃ gaṇhi. sā dasamāsaccayena suvaṇṇavaṇṇaṃ puttaṃ vijāyi, tenevassa “suvaṇṇasāmo”ti nāmaṃ kariṃsu. pārikāya phalāphalatthāya vanaṃ gatakāle pabbatantare kinnariyo dhātikiccaṃ kariṃsu. te ubhopi bodhisattaṃ nhāpetvā paṇṇasālāyaṃ nipajjāpetvā phalāphalatthāya araññaṃ gacchanti. tasmiṃ khaṇe kinnarā kumāraṃ gahetvā girikandarādīsu nhāpetvā pabbatamatthakaṃ āruyha nānāpupphehi alaṅkaritvā haritālamanosilādīni silāyaṃ ghaṃsitvā nalāṭe tilake katvā puna ānetvā paṇṇasālāyaṃ nipajjāpesuṃ. pārikāpi āgantvā puttaṃ thaññaṃ pāyesi. taṃ aparabhāge vaḍḍhitvā soḷasavassuddesikampi anurakkhantā mātāpitaro paṇṇasālāyaṃ nisīdāpetvā sayameva vanamūlaphalāphalatthāya vanaṃ gacchanti. mahāsatto “mama mātāpitūnaṃ kadāci kocideva antarāyo bhaveyyā”ti cintetvā tesaṃ gatamaggaṃ sallakkhesi.</p>
	<p class="paratype03">athekadivasaṃ tesaṃ vanamūlaphalāphalaṃ ādāya sāyanhasamaye nivattantānaṃ assamapadato avidūre mahāmegho uṭṭhahi. te ekaṃ rukkhamūlaṃ pavisitvā vammikamatthake aṭṭhaṃsu. tassa ca abbhantare āsīviso atthi. tesaṃ sarīrato sedagandhamissakaṃ udakaṃ otaritvā tassa nāsāpuṭaṃ pāvisi. so kujjhitvā nāsāvātena pahari. dvepi andhā hutvā aññamaññaṃ na passiṃsu. dukūlapaṇḍito pārikaṃ āmantetvā “pārike mama cakkhūni parihīnāni, ahaṃ taṃ na passāmī”ti āha. sāpi tatheva āha. te “natthi no idāni jīvitan”ti maggaṃ apassantā paridevamānā aṭṭhaṃsu. “kiṃ pana tesaṃ pubbakamman”ti? te kira pubbe vejjakule ahesuṃ. atha so vejjo ekassa mahādhanassa purisassa akkhirogaṃ paṭijaggi. so tassa kiñci dhanaṃ na adāsi. atha vejjo kujjhitvā attano gehaṃ gantvā bhariyāya ārocetvā “bhadde, ahaṃ tassa akkhirogaṃ paṭijaggāmi, idāni mayhaṃ dhanaṃ na deti, kiṃ karomā”ti āha . sāpi kujjhitvā “na no tassa santakenattho, bhesajjaṃ tassa ekayogaṃ datvā akkhīni kāṇāni karohī”ti āha. so “sādhū”ti sampaṭicchitvā tassa santikaṃ gantvā tathā akāsi. so nacirasseva andho hoti. tesaṃ ubhinnampi iminā kammena cakkhūni andhāni jāyiṃsu.</p>
	<p class="paratype03">atha mahāsatto “mama mātāpitaro aññesu divasesu imāya velāya āgacchanti, idāni tesaṃ pavattiṃ na jānāmi, paṭimaggaṃ gamissāmī”ti cintetvā maggaṃ gantvā saddamakāsi. te tassa saddaṃ sañjānitvā paṭisaddaṃ karitvā puttasinehena “tāta suvaṇṇasāma, idha paripantho atthi, mā āgamī”ti vadiṃsu. atha nesaṃ “tena hi imaṃ laṭṭhikoṭiṃ gahetvā mama santikaṃ ethā”ti dīghalaṭṭhiṃ adāsi. te laṭṭhikoṭiṃ gahetvā tassa santikaṃ āgamiṃsu. atha ne “kena kāraṇena vo cakkhūni vinaṭṭhānī”ti pucchi. atha naṃ mātāpitaro āhaṃsu “tāta, mayaṃ deve vassante idha rukkhamūle vammikamatthake ṭhitā, tena kāraṇenā”ti. so mātāpitūnaṃ kathaṃ sutvāva aññāsi “tattha āsīvisena bhavitabbaṃ, tena kuddhena nāsāvāto vissaṭṭho bhavissatī”ti. so mātāpitaro disvā rodi ceva hasi ca. atha naṃ te pucchiṃsu “kasmā, tāta, rodasi ceva hasasi cā”ti? ammatātā, “tumhākaṃ daharakāleyeva evaṃ cakkhūni vinaṭṭhānī”ti rodiṃ, “idāni paṭijaggituṃ labhissāmī”ti hasiṃ. ammatātā, tumhe mā cintayittha, ahaṃ vo paṭijaggissāmīti.</p>
	<p class="paratype03">so mātāpitaro assāsetvā assamapadaṃ ānetvā tesaṃ rattiṭṭhānadivāṭṭhānesu caṅkame paṇṇasālāyaṃ vaccaṭṭhāne passāvaṭṭhāne cāti sabbaṭṭhānesu rajjuke bandhi, tato paṭṭhāya te assamapade ṭhapetvā sayaṃ vanamūlaphalādīni āharitvā paṇṇasālāyaṃ ṭhapetvā pātova tesaṃ vasanaṭṭhānaṃ sammajjitvā mātāpitaro vanditvā ghaṭaṃ ādāya migasammatānadiṃ gantvā pānīyaparibhojanīyaṃ āharitvā upaṭṭhāpeti, dantakaṭṭhamukhodakādīni datvā madhuraphalāphalaṃ deti, tehi bhuñjitvā mukhe vikkhālite sayaṃ khāditvā mātāpitaro vanditvā migagaṇaparivuto phalāphalatthāya araññaṃ pāvisi. pabbatapāde kinnaraparivāro phalāphalaṃ gahetvā sāyanhasamaye āgantvā ghaṭena udakaṃ āharitvā uṇhodakena tesaṃ yathāruci nhāpanaṃ pādadhovanaṃ vā katvā aṅgārakapallaṃ upanetvā hatthapāde sedetvā tesaṃ nisinnānaṃ phalāphalaṃ datvā khādāpetvā pariyosāne sayaṃ khāditvā sesakaṃ ṭhapesi. iminā niyāmeneva mātāpitaro paṭijaggi.</p>
	<p class="paratype03">tasmiṃ samaye bārāṇasiyaṃ pīḷiyakkho nāma rājā rajjaṃ kāresi. so migamaṃsalobhena mātaraṃ rajjaṃ paṭicchāpetvā sannaddhapañcāvudho himavantaṃ pavisitvā mige vadhitvā maṃsaṃ khādanto migasammatānadiṃ patvā anupubbena sāmassa pānīyaggahaṇatitthaṃ sampatto migapadavalañjaṃ disvā maṇivaṇṇāhi sākhāhi koṭṭhakaṃ katvā dhanuṃ ādāya visapītaṃ saraṃ sannahitvā nilīnova acchi. mahāsattopi sāyanhasamaye phalāphalaṃ āharitvā assamapade ṭhapetvā mātāpitaro vanditvā “pānīyaṃ āharissāmī”ti ghaṭaṃ gahetvā migagaṇaparivuto dvepi mige ekato katvā tesaṃ piṭṭhiyaṃ pānīyaghaṭaṃ ṭhapetvā hatthena gahetvā nadītitthaṃ agamāsi. rājā koṭṭhake ṭhitova taṃ tathā āgacchantaṃ disvā “mayā ettakaṃ kālaṃ evaṃ vicarantenapi manusso nāma na diṭṭhapubbo, devo nu kho esa nāgo nu kho, sace panāhaṃ etaṃ upasaṅkamitvā pucchissāmi. devo ce bhavissati, ākāsaṃ uppatissati. nāgo ce, bhūmiyaṃ pavisissati. na kho panāhaṃ sabbakālaṃ himavanteyeva vicarissāmi, bārāṇasiṃ gamissāmi. tatra maṃ pucchissanti ‘api nu kho te, mahārāja, himavante vasantena kiñci achariyaṃ diṭṭhapubban’ti? tatrāhaṃ ‘evarūpo me satto diṭṭhapubbo’ti vakkhāmi. ‘ko nāmeso’ti vutte sace ‘na jānāmī’ti vakkhāmi, atha garahissanti maṃ, tasmā etaṃ vijjhitvā dubbalaṃ katvā pucchissāmī”ti cintesi.</p>
	<p class="paratype03">atha tesu migesu paṭhamameva otaritvā pānīyaṃ pivitvā uttiṇṇesu bodhisatto uggahitavatto mahāthero viya saṇikaṃ otaritvā passaddhadaratho paccuttaritvā rattavākacīraṃ nivāsetvā ekaṃ pārupitvā ajinacammaṃ aṃse katvā pānīyaghaṭaṃ ukkhipitvā udakaṃ puñchitvā vāmāṃsakūṭe ṭhapesi. tasmiṃ kāle “idāni vijjhituṃ samayo”ti rājā visapītaṃ saraṃ ukkhipitvā mahāsattaṃ dakkhiṇapasse vijjhi, saro vāmapassena nikkhami. tassa viddhabhāvaṃ ñatvā migagaṇā bhītā palāyiṃsu. suvaṇṇasāmapaṇḍito pana viddhopi pānīyaghaṭaṃ yathā vā tathā vā anavasumbhitvā satiṃ paccupaṭṭhāpetvā saṇikaṃ otāretvā vālukaṃ viyūhitvā ṭhapetvā disaṃ vavatthapetvā mātāpitūnaṃ vasanaṭṭhānadisābhāgena sīsaṃ katvā rajatapaṭṭavaṇṇāya vālukāya suvaṇṇapaṭimā viya nipajjitvā satiṃ paccupaṭṭhāpetvā “imasmiṃ himavantappadese mama verī nāma natthi, mayhaṃ mātāpitūnañca verī nāma natthī”ti mukhena lohitaṃ chaḍḍetvā rājānaṃ adisvāva paṭhamaṃ gāthamāha — </p>
	<p class="paratype40">296<b>.</b> </p>
	<p class="paratype21">“ko nu maṃ usunā vijjhi, pamattaṃ udahārakaṃ. </p>
	<p class="paratype22">khattiyo brāhmaṇo vesso, ko maṃ viddhā nilīyasī”ti.</p>
	<p class="paratype03">tattha <b>pamatta</b>nti mettābhāvanāya anupaṭṭhitasatiṃ. idañhi so sandhāya tasmiṃ khaṇe attānaṃ pamattaṃ nāma akāsi. <b>viddhā</b>ti vijjhitvā.</p>
	<p class="paratype03">evañca pana vatvā puna attano sarīramaṃsassa abhakkhasammatabhāvaṃ dassetuṃ dutiyaṃ gāthamāha — </p>
	<p class="paratype40">297<b>.</b> </p>
	<p class="paratype21">“na me maṃsāni khajjāni, cammenattho na vijjati. </p>
	<p class="paratype22">atha kena nu vaṇṇena, viddheyyaṃ maṃ amaññathā”ti.</p>
	<p class="paratype03">dutiyagāthaṃ vatvā tameva nāmādivasena pucchanto āha — </p>
	<p class="paratype40">298<b>.</b> </p>
	<p class="paratype21">“ko vā tvaṃ kassa vā putto, kathaṃ jānemu taṃ mayaṃ. </p>
	<p class="paratype22">puṭṭho me samma akkhāhi, kiṃ maṃ viddhā nilīyasī”ti.</p>
	<p class="paratype03">tattha <b>amaññathā</b>ti ayaṃ puriso kena kāraṇena maṃ vijjhitabbanti amaññitthāti attho.</p>
	<p class="paratype03">evañca pana vatvā tuṇhī ahosi. taṃ sutvā rājā “ayaṃ mayā visapītena sallena vijjhitvā pātitopi neva maṃ akkosati na paribhāsati, mama hadayaṃ sambāhanto viya piyavacanena samudācarati, gacchissāmissa santikan”ti cintetvā gantvā tassa santike ṭhitova dve gāthā abhāsi — </p>
	<p class="paratype40">299<b>.</b> </p>
	<p class="paratype21">“rājāhamasmi kāsīnaṃ, pīḷiyakkhoti maṃ vidū. </p>
	<p class="paratype22">lobhā raṭṭhaṃ pahitvāna, migamesaṃ carāmahaṃ. </p>
	<p class="paratype40">300<b>.</b> </p>
	<p class="paratype21">“issatthe casmi kusalo, daḷhadhammoti vissuto. </p>
	<p class="paratype22">nāgopi me na mucceyya, āgato usupātanan”ti.</p>
	<p class="paratype03">tattha <b>rājāhamasmī</b>ti evaṃ kirassa vitakko ahosi “devāpi nāgāpi manussabhāsāya kathentiyeva, ahametaṃ devoti vā nāgoti vā manussoti vā na jānāmi. sace kujjheyya, nāseyya maṃ, ‘rājā’ti vutte pana abhāyanto nāma natthī”ti. tasmā attano rājabhāvaṃ jānāpetuṃ paṭhamaṃ “rājāhamasmī”ti āha. <b>lobhā</b>ti migamaṃsalobhena. <b>migamesa</b>nti migaṃ esanto. <b>carāmaha</b>nti carāmi ahaṃ. dutiyaṃ gāthaṃ pana attano balaṃ dīpetukāmo evamāha. tattha <b>issatthe</b>ti dhanusippe. <b>daḷhadhammo</b>ti daḷhadhanuṃ sahassatthāmadhanuṃ oropetuñca āropetuñca samattho.</p>
	<p class="paratype03">iti rājā attano balaṃ vaṇṇetvā tassa nāmagottaṃ pucchanto āha — </p>
	<p class="paratype40">301<b>.</b> </p>
	<p class="paratype21">“ko vā tvaṃ kassa vā putto, kathaṃ jānemu taṃ mayaṃ. </p>
	<p class="paratype22">pituno attano cāpi, nāmagottaṃ pavedayā”ti.</p>
	<p class="paratype03">tattha <b>pavedayā</b>ti kathaya.</p>
	<p class="paratype03">taṃ sutvā mahāsatto “sacāhaṃ ‘devanāgakinnarakhattiyādīsu aññatarohamasmī’ti katheyyaṃ, saddaheyyeva esa, saccameva panassa kathetuṃ vaṭṭatī”ti cintetvā evamāha — </p>
	<p class="paratype40">302<b>.</b> </p>
	<p class="paratype21">“nesādaputto bhaddante, sāmo iti maṃ ñātayo. </p>
	<p class="paratype22">āmantayiṃsu jīvantaṃ, svajjevāhaṃ gato saye. </p>
	<p class="paratype40">303<b>.</b> </p>
	<p class="paratype21">“viddhosmi puthusallena, savisena yathā migo. </p>
	<p class="paratype22">sakamhi lohite rāja, passa semi paripluto. </p>
	<p class="paratype40">304<b>.</b> </p>
	<p class="paratype21">“paṭivāmagataṃ sallaṃ, passa dhimhāmi lohitaṃ. </p>
	<p class="paratype22">āturo tyānupucchāmi, kiṃ maṃ viddhā nilīyasi. </p>
	<p class="paratype40">305<b>.</b> </p>
	<p class="paratype21">“ajinamhi haññate dīpi, nāgo dantehi haññate. </p>
	<p class="paratype22">atha kena nu vaṇṇena, viddheyyaṃ maṃ amaññathā”ti.</p>
	<p class="paratype03">tattha <b>jīvanta</b>nti maṃ ito pubbe jīvamānaṃ “ehi sāma, yāhi sāmā”ti ñātayo āmantayiṃsu. <b>svajjevāhaṃ gato</b>ti so ahaṃ ajja evaṃ gato maraṇamukhe sampatto, paviṭṭhoti attho . <b>saye</b>ti sayāmi. <b>paripluto</b>ti nimuggo. <b>paṭivāmagata</b>nti dakkhiṇapassena pavisitvā vāmapassena niggatanti attho. <b>passā</b>ti olokehi maṃ. <b>dhimhāmī</b>ti niṭṭhubhāmi, idaṃ so satiṃ paccupaṭṭhāpetvā avikampamānova lohitaṃ mukhena chaḍḍetvā āha. <b>āturo tyānupucchāmī”</b>ti bāḷhagilāno hutvā ahaṃ taṃ anupucchāmi. <b>nilīyasī</b>ti etasmiṃ vanagumbe nilīno acchasi. viddheyyanti vijjhitabbaṃ. <b>amaññathā</b>ti amaññittha.</p>
	<p class="paratype03">rājā tassa vacanaṃ sutvā yathābhūtaṃ anācikkhitvā musāvādaṃ kathento āha — </p>
	<p class="paratype40">306<b>.</b> </p>
	<p class="paratype21">“migo upaṭṭhito āsi, āgato usupātanaṃ. </p>
	<p class="paratype22">taṃ disvā ubbijī sāma, tena kodho mamāvisī”ti.</p>
	<p class="paratype03">tattha <b>āvisī</b>ti ajjhotthari. tena kāraṇena me kodho uppannoti dīpeti.</p>
	<p class="paratype03">atha naṃ mahāsatto “kiṃ vadesi, mahārāja, imasmiṃ himavante maṃ disvā palāyanamigo nāma natthī”ti vatvā āha — </p>
	<p class="paratype40">307<b>.</b> </p>
	<p class="paratype21">“yato sarāmi attānaṃ, yato pattosmi viññutaṃ. </p>
	<p class="paratype22">na maṃ migā uttasanti, araññe sāpadānipi. </p>
	<p class="paratype40">308<b>.</b> </p>
	<p class="paratype21">“yato nidhiṃ parihariṃ, yato pattosmi yobbanaṃ. </p>
	<p class="paratype22">na maṃ migā uttasanti, araññe sāpadānipi. </p>
	<p class="paratype40">309<b>.</b> </p>
	<p class="paratype21">“bhīrū kimpurisā rāja, pabbate gandhamādane. </p>
	<p class="paratype22">sammodamānā gacchāma, pabbatāni vanāni ca. </p>
	<p class="paratype40">310<b>.</b> </p>
	<p class="paratype21">“na maṃ migā uttasanti, araññe sāpadānipi. </p>
	<p class="paratype22">atha kena nu vaṇṇena, utrāsanti migā maman”ti.</p>
	<p class="paratype03">tattha <b>na maṃ migā</b>ti bho mahārāja, yato kālato paṭṭhāya ahaṃ attānaṃ sarāmi, yato kālato paṭṭhāya ahaṃ viññubhāvaṃ patto asmi bhavāmi, tato kālato paṭṭhāya maṃ disvā migā nāma na uttasanti. <b>sāpadānipī</b>ti vāḷamigāpi. <b>yato nidhi</b>nti yato kālato paṭṭhāya ahaṃ vākacīraṃ parihariṃ. <b>bhīrū kimpurisā</b>ti mahārāja, migā tāva tiṭṭhantu, kimpurisā nāma atibhīrukā honti. ye imasmiṃ gandhamādanapabbate viharanti, tepi maṃ disvā na uttasanti, atha kho mayaṃ aññamaññaṃ sammodamānā gacchāma. <b>utrāsanti migā mama</b>nti mamaṃ disvā migā utrāseyyuṃ, kena kāraṇena tvaṃ maṃ saddahāpessasīti dīpeti.</p>
	<p class="paratype03">taṃ sutvā rājā “mayā imaṃ niraparādhaṃ vijjhitvā musāvādo kathito, saccameva kathayissāmī”ti cintetvā āha — </p>
	<p class="paratype40">311<b>.</b> </p>
	<p class="paratype21">“na taṃ tasa migo sāma, kiṃ tāhaṃ alikaṃ bhaṇe. </p>
	<p class="paratype22">kodhalobhābhibhūtāhaṃ, usuṃ te taṃ avassajin”ti.</p>
	<p class="paratype03">tattha <b>na taṃ tasā</b>ti na taṃ disvā migo tasa, na bhītoti attho. <b>kiṃ tāha</b>nti kiṃ te evaṃ kalyāṇadassanassa santike ahaṃ alikaṃ bhaṇissāmi . <b>kodhalobhābhibhūtāha</b>nti kodhena ca lobhena ca abhibhūto hutvā ahaṃ. so hi paṭhamameva migesu uppannena kodhena “mige vijjhissāmī”ti dhanuṃ āropetvā ṭhito pacchā bodhisattaṃ disvā tassa devatādīsu aññatarabhāvaṃ ajānanto “pucchissāmi nan”ti lobhaṃ uppādesi, tasmā evamāha.</p>
	<p class="paratype03">evañca pana vatvā “nāyaṃ suvaṇṇasāmo imasmiṃ araññe ekakova vasissati, ñātakehipissa bhavitabbaṃ, pucchissāmi nan”ti cintetvā itaraṃ gāthamāha — </p>
	<p class="paratype40">312<b>.</b> </p>
	<p class="paratype21">“kuto nu sāma āgamma, kassa vā pahito tuvaṃ. </p>
	<p class="paratype22">‘udahāro nadiṃ gaccha’, āgato migasammatan”ti.</p>
	<p class="paratype03">tattha <b>sāmā</b>ti mahāsattaṃ ālapati. <b>āgammā</b>ti kuto desā imaṃ vanaṃ āgamitvā “amhākaṃ udahāro udakaṃ āharituṃ nadiṃ gacchā”ti <b>kassa vā pahito</b>kena puggalena pesito hutvā tuvaṃ imaṃ migasammataṃ āgatoti attho.</p>
	<p class="paratype03">so tassa kathaṃ sutvā mahantaṃ dukkhavedanaṃ adhivāsetvā mukhena lohitaṃ chaḍḍetvā gāthamāha — </p>
	<p class="paratype40">313<b>.</b> </p>
	<p class="paratype21">“andhā mātāpitā mayhaṃ, te bharāmi brahāvane. </p>
	<p class="paratype22">tesāhaṃ udakāhāro, āgato migasammatan”ti.</p>
	<p class="paratype03">tattha <b>bharāmī</b>ti mūlaphalādīni āharitvā posemi.</p>
	<p class="paratype03">evañca pana vatvā mahāsatto mātāpitaro ārabbha vilapanto āha — </p>
	<p class="paratype40">314<b>.</b> </p>
	<p class="paratype21">“atthi nesaṃ usāmattaṃ, atha sāhassa jīvitaṃ. </p>
	<p class="paratype22">udakassa alābhena, maññe andhā marissare. </p>
	<p class="paratype40">315<b>.</b> </p>
	<p class="paratype21">“na me idaṃ tathā dukkhaṃ, labbhā hi pumunā idaṃ. </p>
	<p class="paratype22">yañca ammaṃ na passāmi, taṃ me dukkhataraṃ ito. </p>
	<p class="paratype40">316<b>.</b> </p>
	<p class="paratype21">“na me idaṃ tathā dukkhaṃ, labbhā hi pumunā idaṃ. </p>
	<p class="paratype22">yañca tātaṃ na passāmi, taṃ me dukkhataraṃ ito. </p>
	<p class="paratype40">317<b>.</b> </p>
	<p class="paratype21">“sā nūna kapaṇā ammā, cirarattāya rucchati. </p>
	<p class="paratype22">aḍḍharatteva ratte vā, nadīva avasucchati. </p>
	<p class="paratype40">318<b>.</b> </p>
	<p class="paratype21">“so nūna kapaṇo tāto, cirarattāya rucchati. </p>
	<p class="paratype22">aḍḍharatteva ratte vā, nadīva avasucchati. </p>
	<p class="paratype40">319<b>.</b> </p>
	<p class="paratype21">“uṭṭhānapādacariyāya, pādasambāhanassa ca. </p>
	<p class="paratype22">sāma tātavilapantā, hiṇḍissanti brahāvane. </p>
	<p class="paratype40">320<b>.</b> </p>
	<p class="paratype21">idampi dutiyaṃ sallaṃ, kampeti hadayaṃ mamaṃ. </p>
	<p class="paratype22">yañca andhe na passāmi, maññe hissāmi jīvitan”ti.</p>
	<p class="paratype03">tattha <b>usāmatta</b>nti bhojanamattaṃ. <b>“usā”</b>ti hi bhojanassa nāmaṃ tassa ca atthitāya. <b>sāhassa jīvita</b>nti chadivasamattaṃ jīvitanti attho. idaṃ āharitvā ṭhapitaṃ phalāphalaṃ sandhāyāha . atha vā <b>usā</b>ti usmā. tenetaṃ dasseti — tesaṃ sarīre usmāmattaṃ atthi, atha mayā ābhatena phalāphalena sāhassa jīvitaṃ atthīti. <b>marissare</b>ti marissantīti maññāmi. <b>pumunā</b>ti purisena, evarūpañhi dukkhaṃ purisena labhitabbamevāti attho. <b>cirarattāya rucchatī</b>ti cirarattaṃ rodissati. <b>aḍḍharatte vā</b>ti majjhimaratte vā. <b>ratte vā</b>ti pacchimaratte vā. <b>avasucchatī</b>ti kunnadī viya sussissatīti attho. <b>uṭṭhānapādacariyāyā</b>ti mahārāja, ahaṃ rattimpi divāpi dve tayo vāre uṭṭhāya attano uṭṭhānavīriyena tesaṃ pādacariyaṃ karomi, hatthapāde sambāhāmi, idāni maṃ adisvā mamatthāya te parihīnacakkhukā “sāmatātā”ti vilapantā kaṇṭakehi vijjhiyamānā viya imasmiṃ vanappadese <b>hiṇḍissanti</b> vicarissantīti attho. <b>dutiyaṃ salla</b>nti paṭhamaviddhavisapītasallato sataguṇena sahassaguṇena satasahassaguṇena dukkhataraṃ idaṃ dutiyaṃ tesaṃ adassanasokasallaṃ.</p>
	<p class="paratype03">rājā tassa vilāpaṃ sutvā “ayaṃ accantaṃ brahmacārī dhamme ṭhito mātāpitaro bharati, idāni evaṃ dukkhappattopi tesaṃyeva vilapati, evaṃ guṇasampanne nāma mayā aparādho kato, kathaṃ nu kho imaṃ samassāseyyan”ti cintetvā “niraye paccanakāle rajjaṃ kiṃ karissati, iminā paṭijaggitaniyāmenevassa mātāpitaro paṭijaggissāmi, imassa maraṇampi amaraṇaṃ viya bhavissatī”ti sanniṭṭhānaṃ katvā āha — </p>
	<p class="paratype40">321<b>.</b> </p>
	<p class="paratype21">“mā bāḷhaṃ paridevesi, sāma kalyāṇadassana. </p>
	<p class="paratype22">ahaṃ kammakaro hutvā, bharissaṃ te brahāvane. </p>
	<p class="paratype40">322<b>.</b> </p>
	<p class="paratype21">“issatthe casmi kusalo, daḷhadhammoti vissuto. </p>
	<p class="paratype22">ahaṃ kammakaro hutvā, bharissaṃ te brahāvane. </p>
	<p class="paratype40">323<b>.</b> </p>
	<p class="paratype21">“migānaṃ vighāsamanvesaṃ, vanamūlaphalāni ca. </p>
	<p class="paratype22">ahaṃ kammakaro hutvā, bharissaṃ te brahāvane. </p>
	<p class="paratype40">324<b>.</b> </p>
	<p class="paratype21">“katamaṃ taṃ vanaṃ sāma, yattha mātāpitā tava. </p>
	<p class="paratype22">ahaṃ te tathā bharissaṃ, yathā te abharī tuvan”ti.</p>
	<p class="paratype03">tattha <b>bharissaṃ te</b>ti te tava mātāpitaro bharissāmi. <b>migāna</b>nti sīhādīnaṃ migānaṃ vighāsaṃ anvesanto. idaṃ so “issatthe casmi kusaloti thūlathūle mige vadhitvā madhuramaṃsena tava mātāpitaro bharissāmī”ti vatvā “mā, mahārāja, amhe nissāya pāṇavadhaṃ karī”ti vutte evamāha. <b>yathā te</b>ti yathā tvaṃ te abhari, tathevāhampi bharissāmīti.</p>
	<p class="paratype03">athassa mahāsatto “sādhu, mahārāja, tena hi me mātāpitaro bharassū”ti vatvā maggaṃ ācikkhanto āha — </p>
	<p class="paratype40">325<b>.</b> </p>
	<p class="paratype21">“ayaṃ ekapadī rāja, yoyaṃ ussīsake mama. </p>
	<p class="paratype27">ito gantvā aḍḍhakosaṃ, tattha nesaṃ agārakaṃ. </p>
	<p class="paratype22">yattha mātāpitā mayhaṃ, te bharassu ito gato”ti.</p>
	<p class="paratype03">tattha <b>ekapadī</b>ti ekapadamaggo. <b>ussīsake</b>ti yo esa mama matthakaṭṭhāne. <b>aḍḍhakosa</b>nti aḍḍhakosantare.</p>
	<p class="paratype03">evaṃ so tassa maggaṃ ācikkhitvā mātāpitūsu balavasinehena tathārūpaṃ vedanaṃ adhivāsetvā tesaṃ bharaṇatthāya añjaliṃ paggayha yācanto puna evamāha — </p>
	<p class="paratype40">326<b>.</b> </p>
	<p class="paratype21">“namo te kāsirājatthu, namo te kāsivaḍḍhana. </p>
	<p class="paratype22">andhā mātāpitā mayhaṃ, te bharassu brahāvane. </p>
	<p class="paratype40">327<b>.</b> </p>
	<p class="paratype21">“añjaliṃ te paggaṇhāmi, kāsirāja namatthu te. </p>
	<p class="paratype22">mātaraṃ pitaraṃ mayhaṃ, vutto vajjāsi vandanan”ti.</p>
	<p class="paratype03">tattha <b>vutto vajjāsī</b>ti “putto vo suvaṇṇasāmo nadītīrevisapītena sallena viddho rajatapaṭṭasadise vālukāpuline dakkhiṇapassena nipanno añjaliṃ paggayha tumhākaṃ pāde vandatī”ti evaṃ mahārāja, mayā vutto hutvā mātāpitūnaṃ me vandanaṃ vadeyyāsīti attho.</p>
	<p class="paratype03">rājā “sādhū”ti sampaṭicchi. mahāsattopi mātāpitūnaṃ vandanaṃ pesetvā visaññitaṃ pāpuṇi. tamatthaṃ pakāsento satthā āha — </p>
	<p class="paratype40">328<b>.</b> </p>
	<p class="paratype21">“idaṃ vatvāna so sāmo, yuvā kalyāṇadassano. </p>
	<p class="paratype22">mucchito visavegena, visaññī samapajjathā”ti.</p>
	<p class="paratype03">tattha <b>samapajjathā</b>ti visaññī jāto.</p>
	<p class="paratype03">so hi heṭṭhā ettakaṃ kathento nirassāso viya ahosi. idāni panassa visavegena madditā bhavaṅgacittasantati hadayarūpaṃ nissāya pavatti, kathā pacchijji, mukhaṃ pihitaṃ, akkhīni nimīlitāni, hatthapādā thaddhabhāvaṃ pattā, sakalasarīraṃ lohitena makkhitaṃ. rājā “ayaṃ idāneva mayā saddhiṃ kathesi, kiṃ nu kho”ti tassa assāsapassāse upadhāresi. te pana niruddhā, sarīraṃ thaddhaṃ jātaṃ. so taṃ disvā “niruddho dāni sāmo”ti sokaṃ saddhāretuṃ asakkonto ubho hatthe matthake ṭhapetvā mahāsaddena paridevi. tamatthaṃ pakāsento satthā āha — </p>
	<p class="paratype40">329<b>.</b> </p>
	<p class="paratype21">“sa rājā paridevesi, bahuṃ kāruññasañhitaṃ. </p>
	<p class="paratype27">ajarāmarohaṃ āsiṃ, ajjetaṃ ñāmi no pure. </p>
	<p class="paratype22">sāmaṃ kālaṅkataṃ disvā, natthi maccussa nāgamo. </p>
	<p class="paratype40">330<b>.</b> </p>
	<p class="paratype21">“yassu maṃ paṭimanteti, savisena samappito. </p>
	<p class="paratype22">svajja evaṃ gate kāle, na kiñci mabhibhāsati. </p>
	<p class="paratype40">331<b>.</b> </p>
	<p class="paratype21">“nirayaṃ nūna gacchāmi, ettha me natthi saṃsayo. </p>
	<p class="paratype22">tadā hi pakataṃ pāpaṃ, cirarattāya kibbisaṃ. </p>
	<p class="paratype40">332<b>.</b> </p>
	<p class="paratype21">“bhavanti tassa vattāro, gāme kibbisakārako. </p>
	<p class="paratype22">araññe nimmanussamhi, ko maṃ vattumarahati. </p>
	<p class="paratype40">333<b>.</b> </p>
	<p class="paratype21">“sārayanti hi kammāni, gāme saṃgaccha māṇavā. </p>
	<p class="paratype22">araññe nimmanussamhi, ko nu maṃ sārayissatī”ti.</p>
	<p class="paratype03">tattha <b>āsi</b>nti ahaṃ ettakaṃ kālaṃ ajarāmaromhīti saññī ahosiṃ. <b>ajjeta</b>nti ajja ahaṃ imaṃ sāmaṃ kālakataṃ disvā mamañceva aññesañca natthi maccussa nāgamoti taṃ maccussa āgamanaṃ ajja jānāmi, ito pubbe na jānāmīti vilapati. <b>svajja evaṃ gate kāle</b>ti yo savisena sallena samappito idāneva maṃ paṭimanteti, so ajja evaṃ gate kāle evaṃ maraṇakāle sampatte kiñci appamattakampi na bhāsati. <b>tadā hī</b>ti tasmiṃ khaṇe sāmaṃ vijjhantena mayā pāpaṃ kataṃ. <b>cirarattāya kibbisa</b>nti taṃ pana cirarattaṃ vipaccanasamatthaṃ dāruṇaṃ pharusaṃ.</p>
	<p class="paratype03"><b>tassā</b>ti tassa evarūpaṃ pāpakammaṃ katvā vicarantassa. <b>vattāro</b>ti ninditāro bhavanti “kuhiṃ gāme kinti kibbisakārako”ti. imasmiṃ pana araññe nimmanussamhi ko maṃ vattumarahati, sace hi bhaveyya, vadeyyāti vilapati. <b>sārayantī</b>ti gāme vā nigamādīsu vā <b>saṃgaccha māṇavā</b> tattha tattha bahū purisā sannipatitvā “ambho purisaghātaka, dāruṇaṃ te kammaṃ kataṃ, asukadaṇḍaṃ patto nāma tvan”ti evaṃ kammāni sārenti codenti. imasmiṃ pana nimmanusse araññe maṃ ko sārayissatīti attānaṃ codento vilapati.</p>
	<p class="paratype03">tadā bahusundarī nāma devadhītā gandhamādanavāsinī mahāsattassa sattame attabhāve mātubhūtapubbā. sā puttasinehena bodhisattaṃ niccaṃ āvajjeti, taṃ divasaṃ pana dibbasampattiṃ anubhavamānā na taṃ āvajjeti. “devasamāgamaṃ gatā”tipi vadantiyeva. sā tassa visaññibhūtakāle “kiṃ nu kho me puttassa pavattī”ti āvajjamānā addasa “ayaṃ pīḷiyakkho nāma rājā mama puttaṃ visapītena sallena vijjhitvā migasammatānadītīre vālukāpuline ghātetvā mahantena saddena paridevati. sacāhaṃ na gamissāmi, mama putto suvaṇṇasāmo ettheva marissati, raññopi hadayaṃ phalissati, sāmassa mātāpitaropi nirāhārā pānīyampi alabhantā sussitvā marissanti. mayi pana gatāya rājā pānīyaghaṭaṃ ādāya tassa mātāpitūnaṃ santikaṃ gamissati, gantvā ca pana “putto vo mayā hato’ti kathessati. evañca vatvā tesaṃ vacanaṃ sutvā te puttassa santikaṃ ānayissati. atha kho te ca ahañca saccakiriyaṃ karissāma, saccabalena sāmassa visaṃ vinassissati. evaṃ me putto jīvitaṃ labhissati, mātāpitaro ca cakkhūni labhissanti, rājā ca sāmassa dhammadesanaṃ sutvā nagaraṃ gantvā mahādānaṃ datvā saggaparāyaṇo bhavissati, tasmā gacchāmahaṃ tatthā”ti. sā gantvā migasammatānadītīre adissamānena kāyena ākāse ṭhatvā raññā saddhiṃ kathesi. tamatthaṃ pakāsento satthā āha — </p>
	<p class="paratype40">334<b>.</b> </p>
	<p class="paratype21">“sā devatā antarahitā, pabbate gandhamādane. </p>
	<p class="paratype22">raññova anukampāya, imā gāthā abhāsatha. </p>
	<p class="paratype40">335<b>.</b> </p>
	<p class="paratype21">“āguṃ kira mahārāja, akari kammadukkaṭaṃ. </p>
	<p class="paratype22">adūsakā pitāputtā, tayo ekūsunā hatā. </p>
	<p class="paratype40">336<b>.</b> </p>
	<p class="paratype21">“ehi taṃ anusikkhāmi, yathā te sugatī siyā. </p>
	<p class="paratype22">dhammenandhe vane posa, maññehaṃ sugatī tayā”ti. </p>
	<p class="paratype01">tattha <b>raññovā</b>ti raññoyeva. <b>āguṃ kirā</b>ti mahārāja, tvaṃ mahāparādhaṃ mahāpāpaṃ akari. <b>dukkaṭa</b>nti yaṃ kataṃ dukkaṭaṃ hoti, taṃ lāmakakammaṃ akari. <b>adūsakā</b>ti niddosā. <b>pitāputtā</b>ti mātā ca pitā ca putto ca ime tayo janā ekausunā hatā. tasmiñhi hate tappaṭibaddhā tassa mātāpitaropi hatāva honti. <b>anusikkhāmī</b>ti sikkhāpemi anusāsāmi. <b>posā</b>ti sāmassa ṭhāne ṭhatvā sinehaṃ paccupaṭṭhāpetvā sāmo viya te ubho andhe posehi. <b>maññehaṃ sugatī tayā</b>ti evaṃ tayā sugatiyeva gantabbā bhavissatīti ahaṃ maññāmi.</p>
	<p class="paratype03">so devatāya vacanaṃ sutvā “ahaṃ kira tassa mātāpitaro posetvā saggaṃ gamissāmī”ti saddahitvā “kiṃ me rajjena, teyeva posessāmī”ti daḷhaṃ adhiṭṭhāya balavaparidevaṃ paridevanto sokaṃ tanukaṃ katvā “suvaṇṇasāmo mato bhavissatī”ti nānāpupphehi tassa sarīraṃ pūjetvā udakena siñcitvā tikkhattuṃ padakkhiṇaṃ katvā catūsu ṭhānesu vanditvā tena pūritaṃ udakaghaṭaṃ ādāya domanassappatto dakkhiṇadisābhimukho agamāsi. tamatthaṃ pakāsento satthā āha — </p>
	<p class="paratype40">337<b>.</b> </p>
	<p class="paratype21">“sa rājā paridevitvā, bahuṃ kāruññasañhitaṃ. </p>
	<p class="paratype22">udakakumbhamādāya, pakkāmi dakkhiṇāmukho”ti.</p>
	<p class="paratype03">pakatiyāpi mahāthāmo rājā pānīyaghaṭaṃ ādāya gacchanto assamapadaṃ koṭṭento viya pavisitvā dukūlapaṇḍitassa paṇṇasālādvāraṃ sampāpuṇi. dukūlapaṇḍito anto nisinnova tassa padasaddaṃ sutvā “nāyaṃ sāmassa padasaddo, kassa nu kho”ti pucchanto gāthādvayamāha — </p>
	<p class="paratype40">338<b>.</b> </p>
	<p class="paratype21">“kassa nu eso padasaddo, manussasseva āgato. </p>
	<p class="paratype22">neso sāmassa nigghoso, ko nu tvamasi mārisa. </p>
	<p class="paratype40">339<b>.</b> </p>
	<p class="paratype21">“santañhi sāmo vajati, santaṃ pādāni neyati. </p>
	<p class="paratype22">neso sāmassa nigghoso, ko nu tvamasi mārisā”ti.</p>
	<p class="paratype03">tattha <b>manussassevā</b>ti nāyaṃ sīhabyagghadīpiyakkhanāgakinnarānaṃ, āgacchato pana manussassevāyaṃ padasaddo, neso sāmassāti. <b>santaṃ hī</b>ti upasamayuttaṃ eva. <b>vajatī</b>ti caṅkamati. <b>neyatī</b>ti patiṭṭhāpeti.</p>
	<p class="paratype03">taṃ sutvā rājā “sacāhaṃ attano rājabhāvaṃ akathetvā ‘mayā tumhākaṃ putto mārito’ti vakkhāmi, ime kujjhitvā mayā saddhiṃ pharusaṃ kathessanti. evaṃ me tesu kodho uppajjissati, atha ne viheṭhessāmi, taṃ mama akusalaṃ bhavissati, ‘rājā’ti pana vutte abhāyantā nāma natthi, tasmā rājabhāvaṃ tāva kathessāmī”ti cintetvā pānīyamāḷake pānīyaghaṭaṃ ṭhapetvā paṇṇasālādvāre ṭhatvā āha — </p>
	<p class="paratype40">340<b>.</b> </p>
	<p class="paratype21">“rājāhamasmi kāsīnaṃ, pīḷiyakkhoti maṃ vidū. </p>
	<p class="paratype22">lobhā raṭṭhaṃ pahitvāna, migamesaṃ carāmahaṃ. </p>
	<p class="paratype40">341<b>.</b> </p>
	<p class="paratype21">“issatthe casmi kusalo, daḷhadhammoti vissuto. </p>
	<p class="paratype22">nāgopi me na mucceyya, āgato usupātanan”ti.</p>
	<p class="paratype03">dukūlapaṇḍitopi tena saddhiṃ paṭisanthāraṃ karonto āha — </p>
	<p class="paratype40">342<b>.</b> </p>
	<p class="paratype21">“svāgataṃ te mahārāja, atho te adurāgataṃ. </p>
	<p class="paratype22">issarosi anuppatto, yaṃ idhatthi pavedaya. </p>
	<p class="paratype40">343<b>.</b> </p>
	<p class="paratype21">“tindukāni piyālāni, madhuke kāsumāriyo. </p>
	<p class="paratype22">phalāni khuddakappāni, bhuñja rāja varaṃ varaṃ. </p>
	<p class="paratype40">344<b>.</b> </p>
	<p class="paratype21">“idampi pānīyaṃ sītaṃ, ābhataṃ girigabbharā. </p>
	<p class="paratype22">tato piva mahārāja, sace tvaṃ abhikaṅkhasī”ti.</p>
	<p class="paratype03">tassattho <b>sattigumbajātake</b> (jā. 1.15.159 ādayo) kathito. idha pana <b>“girigabbharā”</b>ti migasammataṃ sandhāya vuttaṃ. sā hi nadī girigabbharā nikkhantattā “girigabbharā” tveva jātā.</p>
	<p class="paratype03">evaṃ tena paṭisanthāre kate rājā “putto vo mayā mārito”ti paṭhamameva vattuṃ ayuttaṃ, ajānanto viya kathaṃ samuṭṭhāpetvā kathessāmī”ti cintetvā āha — </p>
	<p class="paratype40">345<b>.</b> </p>
	<p class="paratype21">“nālaṃ andhā vane daṭṭhuṃ, ko nu vo phalamāhari. </p>
	<p class="paratype22">anandhassevayaṃ sammā, nivāpo mayha khāyatī”ti.</p>
	<p class="paratype03">tattha <b>nāla</b>nti tumhe andhā imasmiṃ vane kiñci daṭṭhuṃ na samatthā. <b>ko nu vo phalamāharī</b>ti ko nu tumhākaṃ imāni phalāphalāni āhari. <b>nivāpo</b>ti ayaṃ sammā nayena upāyena kāraṇena kato khāditabbayuttakānaṃ parisuddhānaṃ phalāphalānaṃ nivāpo sannicayo anandhassa viya mayhaṃ khāyati paññāyati upaṭṭhāti.</p>
	<p class="paratype03">taṃ sutvā dukūlapaṇḍito “mahārāja, na mayaṃ phalāphalāni āharāma, putto pana no āharatī”ti dassento gāthādvayamāha — </p>
	<p class="paratype40">346<b>.</b> </p>
	<p class="paratype21">“daharo yuvā nātibrahā, sāmo kalyāṇadassano. </p>
	<p class="paratype22">dīghassa kesā asitā, atho sūnaggavellitā. </p>
	<p class="paratype40">347<b>.</b> </p>
	<p class="paratype21">“so have phalamāharitvā, ito ādāya kamaṇḍaluṃ. </p>
	<p class="paratype22">nadiṃ gato udahāro, maññe na dūramāgato”ti.</p>
	<p class="paratype03">tattha <b>nātibrahā</b>ti nātidīgho nātirasso. <b>sūnaggavellitā</b>ti sūnasaṅkhātāya maṃsakoṭṭanapotthaniyā aggaṃ viya vinatā. <b>kamaṇḍalu</b>nti ghaṭaṃ. <b>na dūramāgato</b>ti idāni na dūraṃ āgato, āsannaṭṭhānaṃ āgato bhavissatīti maññāmīti attho.</p>
	<p class="paratype03">taṃ sutvā rājā āha — </p>
	<p class="paratype40">348<b>.</b> </p>
	<p class="paratype21">“ahaṃ taṃ avadhiṃ sāmaṃ, yo tuyhaṃ paricārako. </p>
	<p class="paratype22">yaṃ kumāraṃ pavedetha, sāmaṃ kalyāṇadassanaṃ. </p>
	<p class="paratype40">349<b>.</b> </p>
	<p class="paratype21">“dīghassa kesā asitā, atho sūnaggavellitā. </p>
	<p class="paratype22">tesu lohitalittesu, seti sāmo mahā hato”ti.</p>
	<p class="paratype03">tattha <b>avadhi</b>nti visapītena sarena vijjhitvā māresiṃ. <b>pavedethā</b>ti kathetha. <b>setī</b>ti migasammatānadītīre vālukāpuline sayati.</p>
	<p class="paratype03">dukūlapaṇḍitassa pana avidūre pārikāya paṇṇasālā hoti. sā tattha nisinnāva rañño vacanaṃ sutvā taṃ pavattiṃ sotukāmā attano paṇṇasālato nikkhamitvā rajjukasaññāya dukūlapaṇḍitassa santikaṃ gantvā āha — </p>
	<p class="paratype40">350<b>.</b> </p>
	<p class="paratype21">“kena dukūla mantesi, ‘hato sāmo’ti vādinā. </p>
	<p class="paratype22">‘hato sāmo’ti sutvāna, hadayaṃ me pavedhati. </p>
	<p class="paratype40">351<b>.</b> </p>
	<p class="paratype21">“assatthasseva taruṇaṃ, pavāḷaṃ māluteritaṃ. </p>
	<p class="paratype22">‘hato sāmo’ti sutvāna, hadayaṃ me pavedhatī”ti.</p>
	<p class="paratype03">tattha <b>vādinā</b>ti “mayā sāmo hato”ti vadantena. <b>pavāḷa</b>nti pallavaṃ. <b>māluterita</b>nti vātena pahaṭaṃ.</p>
	<p class="paratype03">dukūlapaṇḍito ovadanto āha — </p>
	<p class="paratype40">352<b>.</b> </p>
	<p class="paratype21">“pārike kāsirājāyaṃ, so sāmaṃ migasammate. </p>
	<p class="paratype22">kodhasā usunā vijjhi, tassa mā pāpamicchimhā”ti.</p>
	<p class="paratype03">tattha <b>migasammate</b>ti migasammatānadītīre. <b>kodhasā</b>ti migesu uppannena kodhena. <b>mā pāpamicchimhā</b>ti tassa mayaṃ ubhopi pāpaṃ mā icchimhā.</p>
	<p class="paratype03">puna pārikā āha — </p>
	<p class="paratype40">353<b>.</b> </p>
	<p class="paratype21">“kicchā laddho piyo putto, yo andhe abharī vane. </p>
	<p class="paratype22">taṃ ekaputtaṃ ghātimhi, kathaṃ cittaṃ na kopaye”ti.</p>
	<p class="paratype03">tattha <b>ghātimhī</b>ti ghātake.</p>
	<p class="paratype03">dukūlapaṇḍito āha — </p>
	<p class="paratype40">354<b>.</b> </p>
	<p class="paratype21">“kicchā laddho piyo putto, yo andhe abharī vane. </p>
	<p class="paratype22">taṃ ekaputtaṃ ghātimhi, akkodhaṃ āhu paṇḍitā”ti.</p>
	<p class="paratype03">tattha <b>akkodha</b>nti kodho nāma nirayasaṃvattaniko, tasmā taṃ kodhaṃ akatvā puttaghātakamhi akkodho eva kattabboti paṇḍitā āhu kathenti.</p>
	<p class="paratype03">evañca pana vatvā te ubhohi hatthehi uraṃ paharitvā mahāsattassa guṇe vaṇṇetvā bhusaṃ parideviṃsu. atha ne rājā samassāsento āha — </p>
	<p class="paratype40">355<b>.</b> </p>
	<p class="paratype21">“mā bāḷhaṃ paridevetha, ‘hato sāmo’ti vādinā. </p>
	<p class="paratype22">ahaṃ kammakaro hutvā, bharissāmi brahāvane. </p>
	<p class="paratype40">356<b>.</b> </p>
	<p class="paratype21">“issatthe casmi kusalo, daḷhadhammoti vissuto. </p>
	<p class="paratype22">ahaṃ kammakaro hutvā, bharissāmi brahāvane. </p>
	<p class="paratype40">357<b>.</b> </p>
	<p class="paratype21">“migānaṃ vighāsamanvesaṃ, vanamūlaphalāni ca. </p>
	<p class="paratype22">ahaṃ kammakaro hutvā, bharissāmi brahāvane”ti.</p>
	<p class="paratype03">tattha <b>vādinā</b>ti tumhe “sāmo hato”ti vadantena mayā saddhiṃ “tayā no evaṃ guṇasampanno putto mārito, idāni ko amhe bharissatī”tiādīni vatvā mā bāḷhaṃ paridevetha, ahaṃ tumhākaṃ kammakaro hutvā sāmo viya tumhe bharissāmīti.</p>
	<p class="paratype03">evaṃ rājā “tumhe mā cintayittha, na mayhaṃ rajjenattho, ahaṃ vo yāvajīvaṃ bharissāmī”ti te assāsesi. te tena saddhiṃ sallapantā āhaṃsu — </p>
	<p class="paratype40">358<b>.</b> </p>
	<p class="paratype21">“nesa dhammo mahārāja, netaṃ amhesu kappati. </p>
	<p class="paratype22">rājā tvamasi amhākaṃ, pāde vandāma te mayan”ti.</p>
	<p class="paratype03">tattha <b>dhammo</b>ti sabhāvo kāraṇaṃ vā. <b>netaṃ amhesu kappatī</b>ti etaṃ tava kammakaraṇaṃ amhesu na kappati na sobhati. <b>“pāde vandāma te maya”</b>nti idaṃ pana te pabbajitaliṅge ṭhitāpi puttasokena samabbhāhatāya ceva nihatamānatāya ca vadiṃsu. “rañño vissāsaṃ uppādetuṃ evamāhaṃsū”tipi vadanti.</p>
	<p class="paratype03">taṃ sutvā rājā ativiya tussitvā “aho acchariyaṃ, evaṃ dosakārake nāma mayi pharusavacanamattampi natthi, paggaṇhantiyeva maman”ti cintetvā gāthamāha — </p>
	<p class="paratype40">359<b>.</b> </p>
	<p class="paratype21">“dhammaṃ nesādā bhaṇatha, katā apacitī tayā. </p>
	<p class="paratype22">pitā tvamasi amhākaṃ, mātā tvamasi pārike”ti.</p>
	<p class="paratype03">tattha <b>tayā</b>ti ekekaṃ vadanto evamāha. <b>pitā</b>ti dukūlapaṇḍita, ajja paṭṭhāya tvaṃ mayhaṃ pituṭṭhāne tiṭṭha, amma pārike, tvampi me mātuṭṭhāne tiṭṭha, ahaṃ pana vo puttassa sāmassa ṭhāne ṭhatvā pādadhovanādīni sabbakiccāni karissāmi, maṃ rājāti asallakkhetvā sāmoti sallakkhethāti.</p>
	<p class="paratype03">te añjaliṃ paggayha vanditvā “mahārāja, tava amhākaṃ kammakaraṇakiccaṃ natthi, apica kho pana laṭṭhikoṭiyā no gahetvā ānetvā sāmaṃ dassehī”ti yācantā gāthādvayamāhaṃsu — </p>
	<p class="paratype40">360<b>.</b> </p>
	<p class="paratype21">“namo te kāsirājatthu, namo te kāsivaḍḍhana. </p>
	<p class="paratype22">añjaliṃ te paggaṇhāma, yāva sāmānupāpaya. </p>
	<p class="paratype40">361<b>.</b> </p>
	<p class="paratype21">“tassa pāde samajjantā, mukhañca bhujadassanaṃ. </p>
	<p class="paratype22">saṃsumbhamānā attānaṃ, kālamāgamayāmase”ti.</p>
	<p class="paratype03">tattha <b>yāva sāmānupāpayā</b>ti yāva sāmo yattha, tattha amhe anupāpaya. <b>bhujadassana</b>nti kalyāṇadassanaṃ abhirūpaṃ. <b>saṃsumbhamānā</b>ti pothentā. <b>kālamāgamayāmase</b>ti kālakiriyaṃ āgamessāma.</p>
	<p class="paratype03">tesaṃ evaṃ kathentānaññeva sūriyo atthaṅgato. atha rājā “sacāhaṃ idāneva ime tattha nessāmi, taṃ disvāva nesaṃ hadayaṃ phalissati, iti tiṇṇampi etesaṃ matakāle ahaṃ niraye uppajjantoyeva nāma, tasmā tesaṃ gantuṃ na dassāmī”ti cintetvā catasso gāthāyo ajjhabhāsi — </p>
	<p class="paratype40">362<b>.</b> </p>
	<p class="paratype21">“brahā vāḷamigākiṇṇaṃ, ākāsantaṃva dissati. </p>
	<p class="paratype22">yattha sāmo hato seti, candova patito chamā. </p>
	<p class="paratype40">363<b>.</b> </p>
	<p class="paratype21">“brahā vāḷamigākiṇṇaṃ, ākāsantaṃva dissati. </p>
	<p class="paratype22">yattha sāmo hato seti, sūriyova patito chamā. </p>
	<p class="paratype40">364<b>.</b> </p>
	<p class="paratype21">“brahā vāḷamigākiṇṇaṃ, ākāsantaṃva dissati. </p>
	<p class="paratype22">yattha sāmo hato seti, paṃsunā patikunthito. </p>
	<p class="paratype40">365<b>.</b> </p>
	<p class="paratype21">“brahā vāḷamigākiṇṇaṃ, ākāsantaṃva dissati. </p>
	<p class="paratype22">yattha sāmo hato seti, idheva vasathassame”ti.</p>
	<p class="paratype03">tattha <b>brahā</b>ti accuggataṃ. <b>ākāsantaṃvā</b>ti etaṃ vanaṃ ākāsassa anto viya hutvā dissati. <b>atha vā ākāsanta</b>nti ākāsamānaṃ, pakāsamānanti attho. <b>chamā</b>ti chamāyaṃ, pathaviyanti attho. “chaman”tipi pāṭho, pathaviṃ patito viyāti attho. <b>patikunthito</b>ti parikiṇṇo, paliveṭhitoti attho.</p>
	<p class="paratype03">atha te attano vāḷamigabhayābhāvaṃ dassetuṃ gāthamāhaṃsu — </p>
	<p class="paratype40">366<b>.</b> </p>
	<p class="paratype21">“yadi tattha sahassāni, satāni niyutāni ca. </p>
	<p class="paratype22">nevamhākaṃ bhayaṃ koci, vane vāḷesu vijjatī”ti.</p>
	<p class="paratype03">tattha <b>kocī</b>ti imasmiṃ vane katthaci ekasmiṃ padesepi amhākaṃ vāḷesu bhayaṃ nāma natthi.</p>
	<p class="paratype03">rājā te paṭibāhituṃ asakkonto hatthesu gahetvā tattha nesi. tamatthaṃ pakāsento satthā āha — </p>
	<p class="paratype40">367<b>.</b> </p>
	<p class="paratype21">“tato andhānamādāya, kāsirājā brahāvane. </p>
	<p class="paratype22">hatthe gahetvā pakkāmi, yattha sāmo hato ahū”ti.</p>
	<p class="paratype03">tattha <b>tato</b>ti tadā. <b>andhāna</b>nti andhe. <b>ahū</b>ti ahosi. <b>yatthā</b>ti yasmiṃ ṭhāne so nipanno, tattha nesīti attho.</p>
	<p class="paratype03">so ānetvā ca pana sāmassa santike ṭhapetvā “ayaṃ vo putto”ti ācikkhi. athassa pitā sīsaṃ ukkhipitvā mātā pāde gahetvā ūrūsu ṭhapetvā nisīditvā vilapiṃsu. tamatthaṃ pakāsento satthā āha — </p>
	<p class="paratype40">368<b>.</b> </p>
	<p class="paratype21">“disvāna patitaṃ sāmaṃ, puttakaṃ paṃsukunthitaṃ. </p>
	<p class="paratype22">apaviddhaṃ brahāraññe, candaṃva patitaṃ chamā. </p>
	<p class="paratype40">369<b>.</b> </p>
	<p class="paratype21">“disvāna patitaṃ sāmaṃ, puttakaṃ paṃsukunthitaṃ. </p>
	<p class="paratype22">apaviddhaṃ brahāraññe, sūriyaṃva patitaṃ chamā. </p>
	<p class="paratype40">370<b>.</b> </p>
	<p class="paratype21">“disvāna patitaṃ sāmaṃ, puttakaṃ paṃsukunthitaṃ. </p>
	<p class="paratype22">apaviddhaṃ brahāraññe, kalūnaṃ paridevayuṃ. </p>
	<p class="paratype40">371<b>.</b> </p>
	<p class="paratype21">“disvāna patitaṃ sāmaṃ, puttakaṃ paṃsukunthitaṃ. </p>
	<p class="paratype22">bāhā paggayha pakkanduṃ, ‘adhammo kira bho’iti. </p>
	<p class="paratype40">372<b>.</b> </p>
	<p class="paratype21">“bāḷhaṃ kho tvaṃ pamattosi, sāma kalyāṇadassana. </p>
	<p class="paratype22">yo ajjevaṃ gate kāle, na kiñci mabhibhāsasi. </p>
	<p class="paratype40">373<b>.</b> </p>
	<p class="paratype21">“bāḷhaṃ kho tvaṃ padittosi, sāma kalyāṇadassana. </p>
	<p class="paratype22">yo ajjevaṃ gate kāle, na kiñci mabhibhāsasi. </p>
	<p class="paratype40">374<b>.</b> </p>
	<p class="paratype21">“bāḷhaṃ kho tvaṃ pakuddhosi, sāma kalyāṇadassana. </p>
	<p class="paratype22">yo ajjevaṃ gate kāle, na kiñci mabhibhāsati. </p>
	<p class="paratype40">375<b>.</b> </p>
	<p class="paratype21">“bāḷhaṃ kho tvaṃ pasuttosi, sāma kalyāṇadassana. </p>
	<p class="paratype22">yo ajjevaṃ gate kāle, na kiñci mabhibhāsasi. </p>
	<p class="paratype40">376<b>.</b> </p>
	<p class="paratype21">“bāḷhaṃ kho tvaṃ vimanosi, sāma kalyāṇadassana. </p>
	<p class="paratype22">yo ajjevaṃ gate kāle, na kiñci mabhibhāsasi. </p>
	<p class="paratype40">377<b>.</b> </p>
	<p class="paratype21">“jaṭaṃ valinaṃ paṃsugataṃ, kodāni saṇṭhapessati. </p>
	<p class="paratype22">sāmo ayaṃ kālakato, andhānaṃ paricārako. </p>
	<p class="paratype40">378<b>.</b> </p>
	<p class="paratype21">“ko me sammajjamādāya, sammajjissati assamaṃ. </p>
	<p class="paratype22">sāmo ayaṃ kālakato, andhānaṃ paricārako. </p>
	<p class="paratype40">379<b>.</b> </p>
	<p class="paratype21">“kodāni nhāpayissati, sītenuṇhodakena ca. </p>
	<p class="paratype22">sāmo ayaṃ kālakato, andhānaṃ paricārako. </p>
	<p class="paratype40">380<b>.</b> </p>
	<p class="paratype21">“kodāni bhojayissati, vanamūlaphalāni ca. </p>
	<p class="paratype22">sāmo ayaṃ kālakato, andhānaṃ paricārako”ti.</p>
	<p class="paratype03">tattha <b>apaviddha</b>nti raññā niratthakaṃ chaḍḍitaṃ. <b>adhammo kira bho itī</b>ti ayuttaṃ kira bho, ajja imasmiṃ loke vattati. <b>pamatto</b>ti tikhiṇasuraṃ pivitvā viya matto pamatto pamādaṃ āpanno. <b>paditto</b>ti dappito. <b>“pakuddhosi vimanosī”</b>ti sabbaṃ vilāpavasena bhaṇanti. <b>jaṭa</b>nti tāta, amhākaṃ jaṭāmaṇḍalaṃ. <b>valinaṃ paṃsugata</b>nti yadā ākulaṃ malaggahitaṃ bhavissati. <b>kodānī</b>ti idāni ko saṇṭhapessati, sodhetvā ujuṃ karissatīti.</p>
	<p class="paratype03">athassa mātā bahuṃ vilapitvā tassa ure hatthaṃ ṭhapetvā santāpaṃ upadhārentī “puttassa me santāpo pavattatiyeva, visavegena visaññitaṃ āpanno bhavissati, nibbisabhāvatthāya cassa saccakiriyaṃ karissāmī”ti cintetvā saccakiriyamakāsi. tamatthaṃ pakāsento satthā āha — </p>
	<p class="paratype40">381<b>.</b> </p>
	<p class="paratype21">“disvāna patitaṃ sāmaṃ, puttakaṃ paṃsukunthitaṃ. </p>
	<p class="paratype22">aṭṭitā puttasokena, mātā saccaṃ abhāsatha. </p>
	<p class="paratype40">382<b>.</b> </p>
	<p class="paratype21">“yena saccenayaṃ sāmo, dhammacārī pure ahu. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">383<b>.</b> </p>
	<p class="paratype21">“yena saccenayaṃ sāmo, brahmacārī pure ahu. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">384<b>.</b> </p>
	<p class="paratype21">“yena saccenayaṃ sāmo, saccavādī pure ahu. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">385<b>.</b> </p>
	<p class="paratype21">“yena saccenayaṃ sāmo, mātāpettibharo ahu. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">386<b>.</b> </p>
	<p class="paratype21">“yena saccenayaṃ sāmo, kule jeṭṭhāpacāyiko. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">387<b>.</b> </p>
	<p class="paratype21">“yena saccenayaṃ sāmo, pāṇā piyataro mama. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">388<b>.</b> </p>
	<p class="paratype21">“yaṃ kiñcitthi kataṃ puññaṃ, mayhañceva pitucca te. </p>
	<p class="paratype22">sabbena tena kusalena, visaṃ sāmassa haññatū”ti.</p>
	<p class="paratype03">tattha <b>yena saccenā</b>ti yena bhūtena sabhāvena. <b>dhammacārī</b>ti dasakusalakammapathadhammacārī. <b>saccavādī</b>ti hasitavasenapi musāvādaṃ na vadati. <b>mātāpettibharo</b>ti analaso hutvā rattindivaṃ mātāpitaro bhari. <b>kule jeṭṭhāpacāyiko</b>ti jeṭṭhānaṃ mātāpitūnaṃ sakkārakārako hoti.</p>
	<p class="paratype03">evaṃ mātarā sattahi gāthāhi saccakiriyāya katāya sāmo parivattitvā nipajji. athassa pitā “jīvati me putto, ahampissa saccakiriyaṃ karissāmī”ti tatheva saccakiriyamakāsi. tamatthaṃ pakāsento satthā āha — </p>
	<p class="paratype40">389<b>.</b> </p>
	<p class="paratype21">“disvāna patitaṃ sāmaṃ, puttakaṃ paṃsukunthitaṃ. </p>
	<p class="paratype22">aṭṭito puttasokena, pitā saccaṃ abhāsatha. </p>
	<p class="paratype40">390<b>.</b> </p>
	<p class="paratype21">“yena saccenayaṃ sāmo, dhammacārī pure ahu. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">391<b>.</b> </p>
	<p class="paratype21">“yena saccenayaṃ sāmo, brahmacārī pure ahu. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">392<b>.</b> </p>
	<p class="paratype21">“yena saccenayaṃ sāmo, saccavādī pure ahu. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">393<b>.</b> </p>
	<p class="paratype21">“yena saccenayaṃ sāmo, mātāpettibharo ahu. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">394<b>.</b> </p>
	<p class="paratype21">“yena saccenayaṃ sāmo, kule jeṭṭhāpacāyiko. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">395<b>.</b> </p>
	<p class="paratype21">“yena saccenayaṃ sāmo, pāṇā piyataro mama. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">396<b>.</b> </p>
	<p class="paratype21">“yaṃ kiñcitthi kataṃ puññaṃ, mayhañceva mātucca te. </p>
	<p class="paratype22">sabbena tena kusalena, visaṃ sāmassa haññatū”ti.</p>
	<p class="paratype03">evaṃ pitari saccakiriyaṃ karonte mahāsatto parivattitvā itarena passena nipajji. athassa tatiyaṃ saccakiriyaṃ devatā akāsi. tamatthaṃ pakāsento satthā aha — </p>
	<p class="paratype40">397<b>.</b> </p>
	<p class="paratype21">“sā devatā antarahitā, pabbate gandhamādane. </p>
	<p class="paratype22">sāmassa anukampāya, imaṃ saccaṃ abhāsatha. </p>
	<p class="paratype40">398<b>.</b> </p>
	<p class="paratype21">“pabbatyāhaṃ gandhamādane, cirarattanivāsinī. </p>
	<p class="paratype27">na me piyataro koci, añño sāmena vijjati. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">399<b>.</b> </p>
	<p class="paratype21">“sabbe vanā gandhamayā, pabbate gandhamādane. </p>
	<p class="paratype22">etena saccavajjena, visaṃ sāmassa haññatu. </p>
	<p class="paratype40">400<b>.</b> </p>
	<p class="paratype21">“tesaṃ lālappamānānaṃ, bahuṃ kāruññasañhitaṃ. </p>
	<p class="paratype22">khippaṃ sāmo samuṭṭhāsi, yuvā kalyāṇadassano”ti.</p>
	<p class="paratype03">tattha <b>pabbatyāha</b>nti pabbate ahaṃ. <b>sabbe vanā gandhamayā</b>ti sabbe rukkhā gandhamayā. na hi tattha agandho nāma koci rukkho atthi. <b>tesa</b>nti bhikkhave, tesaṃ ubhinnaṃ lālappamānānaññeva devatāya saccakiriyāya pariyosāne khippaṃ sāmo uṭṭhāsi, padumapattato udakaṃ viyassa visaṃ vinivattetvā ābādho vigato, idha nu kho viddho, ettha nu kho viddhoti viddhaṭṭhānampi na paññāyi.</p>
	<p class="paratype03">iti mahāsattassa nirogabhāvo, mātāpitūnañca cakkhupaṭilābho, aruṇuggamanañca, devatānubhāvena tesaṃ catunnaṃ assameyeva pākaṭabhāvo cāti sabbaṃ ekakkhaṇeyeva ahosi. mātāpitaro “cakkhūni no laddhāni, suvaṇṇasāmo ca arogo jāto”ti atirekataraṃ tussiṃsu. atha ne sāmapaṇḍito gāthaṃ abhāsi — </p>
	<p class="paratype40">401<b>.</b> </p>
	<p class="paratype21">“sāmohamasmi bhaddaṃ vo, sotthināmhi samuṭṭhito. </p>
	<p class="paratype22">mā bāḷhaṃ paridevetha, mañcunābhivadetha man”ti.</p>
	<p class="paratype03">tattha <b>sotthināmhi samuṭṭhito</b>ti sotthinā sukhena uṭṭhito amhi bhavāmi. <b>mañjunā</b>ti madhurassarena maṃ abhivadetha.</p>
	<p class="paratype03">atha so rājānaṃ disvā paṭisanthāraṃ karonto āha — </p>
	<p class="paratype40">402<b>.</b> </p>
	<p class="paratype21">“svāgataṃ te mahārāja, atho te adurāgataṃ. </p>
	<p class="paratype22">issarosi anuppatto, yaṃ idhatthi pavedaya. </p>
	<p class="paratype40">403<b>.</b> </p>
	<p class="paratype21">“tindukāni piyālāni, madhuke kāsumāriyo. </p>
	<p class="paratype22">phalāni khuddakappāni, bhuñja rāja varaṃ varaṃ. </p>
	<p class="paratype40">404<b>.</b> </p>
	<p class="paratype21">“atthi me pānīyaṃ sītaṃ, ābhataṃ girigabbharā. </p>
	<p class="paratype22">tato piva mahārāja, sace tvaṃ abhikaṅkhasī”ti.</p>
	<p class="paratype03">rājāpi taṃ acchariyaṃ disvā āha — </p>
	<p class="paratype40">405<b>.</b> </p>
	<p class="paratype21">“sammuyhāmi pamuyhāmi, sabbā muyhanti me disā. </p>
	<p class="paratype22">petaṃ taṃ sāma maddakkhiṃ, ko nu tvaṃ sāma jīvasī”ti.</p>
	<p class="paratype03">tattha <b>peta</b>nti sāma ahaṃ taṃ mataṃ addasaṃ. <b>ko nu tva</b>nti kathaṃ nu tvaṃ jīvitaṃ paṭilabhasīti pucchi.</p>
	<p class="paratype03">mahāsatto “ayaṃ rājā maṃ ‘mato’ti sallakkhesi, amatabhāvamassa pakāsessāmī”ti cintetvā āha — </p>
	<p class="paratype40">406<b>.</b> </p>
	<p class="paratype21">“api jīvaṃ mahārāja, purisaṃ gāḷhavedanaṃ. </p>
	<p class="paratype22">upanītamanasaṅkappaṃ, jīvantaṃ maññate mataṃ. </p>
	<p class="paratype40">407<b>.</b> </p>
	<p class="paratype21">“api jīvaṃ mahārāja, purisaṃ gāḷhavedanaṃ. </p>
	<p class="paratype22">taṃ nirodhagataṃ santaṃ, jīvantaṃ maññate matan”ti.</p>
	<p class="paratype03">tattha <b>api jīva</b>nti jīvamānaṃ api. <b>upanītamanasaṅkappa</b>nti bhavaṅgaotiṇṇacittācāraṃ. <b>jīvanta</b>nti jīvamānameva “eso mato”ti maññati. <b>nirodhagata</b>nti assāsapassāsanirodhaṃ samāpannaṃ santaṃ vijjamānaṃ maṃ evaṃ loko mataṃ viya jīvantameva maññati.</p>
	<p class="paratype03">evañca pana vatvā mahāsatto rājānaṃ atthe yojetukāmo dhammaṃ desento puna dve gāthā abhāsi — </p>
	<p class="paratype40">408<b>.</b> </p>
	<p class="paratype21">“yo mātaraṃ pitaraṃ vā, macco dhammena posati. </p>
	<p class="paratype22">devāpi naṃ tikicchanti, mātāpettibharaṃ naraṃ. </p>
	<p class="paratype40">409<b>.</b> </p>
	<p class="paratype21">“yo mātaraṃ pitaraṃ vā, macco dhammena posati. </p>
	<p class="paratype22">idheva naṃ pasaṃsanti, pecca sagge pamodatī”ti.</p>
	<p class="paratype03">taṃ sutvā rājā “acchariyaṃ vata, bho, mātāpettibharassa jantuno uppannarogaṃ devatāpi tikicchanti, ativiya ayaṃ sāmo sobhatī”ti añjaliṃ paggayha yācanto āha — </p>
	<p class="paratype40">410<b>.</b> </p>
	<p class="paratype21">“esa bhiyyo pamuyhāmi, sabbā muyhanti me disā. </p>
	<p class="paratype22">saraṇaṃ taṃ sāma gacchāmi, tvañca me saraṇaṃ bhavā”ti.</p>
	<p class="paratype03">tattha <b>bhiyyo</b>ti yasmā tādise parisuddhasīlaguṇasampanne tayi aparajjhiṃ, tasmā atirekataraṃ sammuyhāmi. <b>tvañca me saraṇaṃ bhavā</b>ti saraṇaṃ gacchantassa me tvaṃ saraṇaṃ bhava, patiṭṭhā hohi, devalokagāmimaggaṃ karohīti.</p>
	<p class="paratype03">atha naṃ mahāsatto “sacepi, mahārāja, devalokaṃ gantukāmosi, mahantaṃ dibbasampattiṃ paribhuñjitukāmosi, imāsu dasarājadhammacariyāsu vattassū”ti tassa dhammaṃ desento dasa rājadhammacariyagāthā abhāsi — </p>
	<p class="paratype40">411<b>.</b> </p>
	<p class="paratype21">“dhammaṃ cara mahārāja, mātāpitūsu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">412<b>.</b> </p>
	<p class="paratype21">“dhammaṃ cara mahārāja, puttadāresu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">413<b>.</b> </p>
	<p class="paratype21">“dhammaṃ cara mahārāja, mittāmaccesu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">414<b>.</b> </p>
	<p class="paratype21">“dhammaṃ cara mahārāja, vāhanesu balesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">415<b>.</b> </p>
	<p class="paratype21">“dhammaṃ cara mahārāja, gāmesu nigamesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">416<b>.</b> </p>
	<p class="paratype21">“dhammaṃ cara mahārāja, raṭṭhesu janapadesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">417<b>.</b> </p>
	<p class="paratype21">“dhammaṃ cara mahārāja, samaṇabrāhmaṇesu ca. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">418<b>.</b> </p>
	<p class="paratype21">“dhammaṃ cara mahārāja, migapakkhīsu khattiya. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">419<b>.</b> </p>
	<p class="paratype21">“dhammaṃ cara mahārāja, dhammo ciṇṇo sukhāvaho. </p>
	<p class="paratype22">idha dhammaṃ caritvāna, rāja saggaṃ gamissasi. </p>
	<p class="paratype40">420<b>.</b> </p>
	<p class="paratype21">“dhammaṃ cara mahārāja, saindā devā sabrahmakā. </p>
	<p class="paratype22">suciṇṇena divaṃ pattā, mā dhammaṃ rāja pāmado”ti.</p>
	<p class="paratype03">tāsaṃ attho <b>tesakuṇajātake</b> (jā. 2.17.1 ādayo) vitthāritova. evaṃ mahāsatto tassa dasa rājadhamme desetvā uttaripi ovaditvā pañca sīlāni adāsi. so tassa ovādaṃ sirasā sampaṭicchitvā mahāsattaṃ vanditvā khamāpetvā bārāṇasiṃ gantvā dānādīni puññāni katvā saggaparāyaṇo ahosi. bodhisattopi yāvajīvaṃ mātāpitaro paricaritvā mātāpitūhi saddhiṃ pañca abhiññā ca aṭṭha samāpattiyo ca nibbattetvā brahmalokūpago ahosi.</p>
	<p class="paratype03">satthā idaṃ dhammadesanaṃ āharitvā “bhikkhave, mātāpitūnaṃ posanaṃ nāma paṇḍitānaṃ vaṃso”ti vatvā saccāni pakāsetvā jātakaṃ samodhānesi, saccapariyosāne mātuposakabhikkhu sotāpattiphalaṃ pāpuṇi.</p>
	<p class="paratype03">tadā rājā ānando ahosi, devadhītā uppalavaṇṇā, sakko anuruddho, dukūlapaṇḍito mahākassapo, pārikā bhaddakāpilānī bhikkhunī, suvaṇṇasāmapaṇḍito pana ahameva sammāsambuddho ahosinti. </p>
	<p class="paratype06">suvaṇṇasāmajātakavaṇṇanā tatiyā. </p> 
</body>
</html>