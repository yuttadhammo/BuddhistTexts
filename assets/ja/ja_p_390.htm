<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [384] 9. dhammadhajajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>6. chakkanipāto</h3>
	<h4>1. avāriyavaggo</h4>
	<h5>[384] 9. dhammadhajajātakavaṇṇanā</h5>
	<p class="paratype03"><b>dhammaṃ caratha ñātayo</b>ti idaṃ satthā jetavane viharanto ekaṃ kuhakabhikkhuṃ ārabbha kathesi. tadā hi satthā “na, bhikkhave, ayaṃ idāneva kuhako, pubbepi kuhakoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto sakuṇayoniyaṃ nibbattitvā vayappatto sakuṇasaṅghaparivuto samuddamajjhe dīpake vasi. athekacce kāsiraṭṭhavāsino vāṇijā disākākaṃ gahetvā nāvāya samuddaṃ pakkhandiṃsu, samuddamajjhe nāvā bhijji. so disākāko taṃ dīpakaṃ gantvā cintesi “ayaṃ mahāsakuṇasaṅgho, mayā kuhakakammaṃ katvā etesaṃ aṇḍakāni ceva chāpake ca varaṃ varaṃ khādituṃ vaṭṭatī”ti. so otaritvā sakuṇasaṅghassa majjhe mukhaṃ vivaritvā ekena pādena pathaviyaṃ aṭṭhāsi. “ko nāma tvaṃ, sāmī”ti sakuṇehi puṭṭho “ahaṃ dhammiko nāmā”ti āha. “kasmā pana ekena pādena ṭhitosī”ti? “mayā dutiye pāde nikkhitte pathavī dhāretuṃ na sakkotī”ti. “atha kasmā mukhaṃ vivaritvā tiṭṭhasī”ti? “ahaṃ aññaṃ āhāraṃ na khādāmi, vātameva khādāmī”ti. evañca pana vatvā te sakuṇe āmantetvā “ovādaṃ vo dassāmi, taṃ suṇāthā”ti tesaṃ ovādavasena paṭhamaṃ gāthamāha — </p>
	<p class="paratype40">65<b>.</b> </p>
	<p class="paratype21">“dhammaṃ caratha ñātayo, dhammaṃ caratha bhaddaṃ vo. </p>
	<p class="paratype22">dhammacārī sukhaṃ seti, asmiṃ loke paramhi cā”ti.</p>
	<p class="paratype03"><b>tattha dhammaṃ carathā</b>ti kāyasucaritādibhedaṃ dhammaṃ karotha.<b> ñātayo</b>ti te ālapati. <b>dhammaṃ caratha bhaddaṃ vo</b>ti ekavāraṃ caritvā mā osakkatha, punappunaṃ caratha, evaṃ bhaddaṃ vo bhavissati. <b>sukhaṃ setī</b>ti desanāsīsametaṃ, dhammacārī pana sukhaṃ tiṭṭhati gacchati nisīdati seti, sabbiriyāpathesu sukhito hotīti dīpeti.</p>
	<p class="paratype03">sakuṇā “ayaṃ kāko kohaññena aṇḍakāni khādituṃ evaṃ vadatī”ti ajānitvā taṃ dussīlaṃ vaṇṇentā dutiyaṃ gāthamāhaṃsu — </p>
	<p class="paratype40">66<b>.</b> </p>
	<p class="paratype21">“bhaddako vatayaṃ pakkhī, dijo paramadhammiko. </p>
	<p class="paratype22">ekapādena tiṭṭhanto, dhammamevānusāsatī”ti.</p>
	<p class="paratype03">tattha <b>dhammamevā</b>ti sabhāvameva. <b>anusāsatī</b>ti kathesi.</p>
	<p class="paratype03">sakuṇā tassa dussīlassa saddahitvā “tvaṃ kira sāmi aññaṃ gocaraṃ na gaṇhasi, vātameva bhakkhasi, tena hi amhākaṃ aṇḍakāni ca chāpake ca olokeyyāsī”ti vatvā gocarāya gacchanti. so pāpo tesaṃ gatakāle aṇḍakāni ca chāpake ca kucchipūraṃ khāditvā tesaṃ āgamanakāle upasantūpasanto hutvā mukhaṃ vivaritvā ekena pādena tiṭṭhati. sakuṇā āgantvā puttake apassantā “ko nu kho khādatī”ti mahāsaddena viravanti, “ayaṃ kāko dhammiko”ti tasmiṃ āsaṅkāmattampi na karonti. athekadivasaṃ mahāsatto cintesi “idha pubbe koci paripantho natthi, imassa āgatakālato paṭṭhāya jāto, imaṃ pariggaṇhituṃ vaṭṭatī”ti. so sakuṇehi saddhiṃ gocarāya gacchanto viya hutvā nivattitvā paṭicchannaṭṭhāne aṭṭhāsi. kākopi “gatā sakuṇā”ti nirāsaṅko hutvā uṭṭhāya gantvā aṇḍakāni ca chāpake ca khāditvā punāgantvā mukhaṃ vivaritvā ekena pādena aṭṭhāsi.</p>
	<p class="paratype03">sakuṇarājā sakuṇesu āgatesu sabbe sannipātāpetvā “ahaṃ vo ajja puttakānaṃ paripanthaṃ pariggaṇhanto imaṃ pāpakākaṃ khādantaṃ addasaṃ, etha naṃ gaṇhāmā”ti sakuṇasaṅghaṃ āmantetvā parivāretvā “sace palāyati, gaṇheyyātha nan”ti vatvā sesagāthā abhāsi — </p>
	<p class="paratype40">67<b>.</b> </p>
	<p class="paratype21">“nāssa sīlaṃ vijānātha, anaññāya pasaṃsatha. </p>
	<p class="paratype22">bhutvā aṇḍañca potañca, dhammo dhammoti bhāsati. </p>
	<p class="paratype40">68<b>.</b> </p>
	<p class="paratype21">“aññaṃ bhaṇati vācāya, aññaṃ kāyena kubbati. </p>
	<p class="paratype22">vācāya no ca kāyena, na taṃ dhammaṃ adhiṭṭhito. </p>
	<p class="paratype40">69<b>.</b> </p>
	<p class="paratype21">“vācāya sakhilo manoviduggo, channo kūpasayova kaṇhasappo. </p>
	<p class="paratype22">dhammadhajo gāmanigamāsu sādhu, dujjāno purisena bālisena. </p>
	<p class="paratype40">70<b>.</b> </p>
	<p class="paratype21">“imaṃ tuṇḍehi pakkhehi, pādā cimaṃ viheṭhatha. </p>
	<p class="paratype22">chavañhimaṃ vināsetha, nāyaṃ saṃvāsanāraho”ti. </p>
	<p class="paratype01">tattha <b>nāssa sīla</b>nti na assa sīlaṃ. <b>anaññāyā</b>ti ajānitvā. <b>bhutvā</b>ti khāditvā. <b>vācāya no ca kāyenā</b>ti ayañhi vacaneneva dhammaṃ carati, kāyena pana na karoti. <b>na taṃ dhammaṃ adhiṭṭhito</b>ti tasmā jānitabbo yathāyaṃ dhammaṃ bhaṇati, na taṃ adhiṭṭhito, tasmiṃ dhamme na adhiṭṭhito. <b>vācāya sakhilo</b>ti vacanena mudu. <b>manoviduggo</b>ti manasā viduggo duppaveso visamo. <b>channo</b>ti yasmiṃ bile sayati, tena channo. <b>kūpasayo</b>ti bilāsayo. <b>dhammadhajo</b>ti sucaritadhammaṃ dhajaṃ katvā vicaraṇena dhammaddhajo. <b>gāmanigamāsu sādhū</b>ti gāmesu ca nigamesu ca sādhu bhaddako sambhāvito. <b>dujjāno</b>ti ayaṃ evarūpo dussīlo paṭicchannakammanto bālisena aññāṇena purisena na sakkā jānituṃ. <b>pādā cima</b>nti attano attano pādena ca imaṃ. <b>viheṭhathā</b>ti paharatha hanatha. <b>chava</b>nti lāmakaṃ. <b>nāya</b>nti ayaṃ amhehi saddhiṃ ekasmiṃ ṭhāne saṃvāsaṃ na arahatīti.</p>
	<p class="paratype03">evañca pana vatvā sakuṇajeṭṭhako sayameva laṅghitvā tassa sīsaṃ tuṇḍena pahari, avasesā sakuṇā tuṇḍanakhapādapakkhehi pahariṃsu. so tattheva jīvitakkhayaṃ pāpuṇi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā kuhakakāko idāni kuhakabhikkhu ahosi, sakuṇarājā pana ahameva ahosin”ti. </p>
	<p class="paratype06">dhammadhajajātakavaṇṇanā navamā. </p> 
</body>
</html>