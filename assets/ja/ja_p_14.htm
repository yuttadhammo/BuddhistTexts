<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - 8. gāmaṇijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>1. apaṇṇakavaggo</h4>
	<h5>8. gāmaṇijātakavaṇṇanā</h5>
	<p class="paratype03"><b>api</b> <b>ataramānāna</b>nti idaṃ satthā jetavane viharanto ossaṭṭhavīriyaṃ bhikkhuṃ ārabbha kathesi. imasmiṃ pana jātake paccuppannavatthu ca atītavatthu ca ekādasakanipāte saṃvarajātake āvibhavissati. vatthu hi tasmiñca imasmiñca ekasadisameva, gāthā pana nānā. gāmaṇikumāro bodhisattassa ovāde ṭhatvā bhātikasatassa kaniṭṭhopi hutvā bhātikasataparivārito setacchattassa heṭṭhā varapallaṅke nisinno attano yasasampattiṃ oloketvā “ayaṃ mayhaṃ yasasampatti amhākaṃ ācariyassa santakā”ti tuṭṭho imaṃ udānaṃ udānesi — </p>
	<p class="paratype40">8<b>.</b> </p>
	<p class="paratype21">“api ataramānānaṃ, phalāsāva samijjhati. </p>
	<p class="paratype22">vipakkabrahmacariyosmi, evaṃ jānāhi gāmaṇī”ti.</p>
	<p class="paratype03">tattha <b>apī</b>ti nipātamattaṃ. <b>ataramānāna</b>nti paṇḍitānaṃ ovāde ṭhatvā ataritvā avegāyitvā upāyena kammaṃ karontānaṃ. <b>phalāsāva samijjhatī</b>ti yathāpatthike phale āsā tassa phalassa nipphattiyā samijjhatiyeva. atha vā <b>phalāsā</b>ti āsāphalaṃ, yathāpatthitaṃ phalaṃ samijjhatiyevāti attho. <b>vipakkabrahmacariyosmī</b>ti ettha cattāri saṅgahavatthūni seṭṭhacariyattā brahmacariyaṃ nāma, tañca tammūlikāya yasasampattiyā paṭiladdhattā vipakkaṃ nāma. yo vāssa yaso nipphanno, sopi seṭṭhaṭṭhena brahmacariyaṃ nāma. tenāha “vipakkabrahmacariyosmī”ti. <b>evaṃ jānāhi gāmaṇī</b>ti katthaci gāmikapurisopi gāmajeṭṭhakopi gāmaṇī. idha pana sabbajanajeṭṭhakaṃ attānaṃ sandhāyāha. ambho gāmaṇi, tvaṃ etaṃ kāraṇaṃ evaṃ jānāhi, ācariyaṃ nissāya bhātikasataṃ atikkamitvā idaṃ mahārajjaṃ pattosmīti udānaṃ udānesi.</p>
	<p class="paratype03">tasmiṃ pana rajjaṃ patte sattaṭṭhadivasaccayena sabbepi bhātaro attano attano vasanaṭṭhānaṃ gatā . gāmaṇirājā dhammena rajjaṃ kāretvā yathākammaṃ gato, bodhisattopi puññāni katvā yathākammaṃ gato.</p>
	<p class="paratype03">satthā imaṃ dhammadesanaṃ āharitvā dassetvā saccāni pakāsesi, saccapariyosāne ossaṭṭhavīriyo bhikkhu arahatte patiṭṭhito. satthā dve vatthūni kathetvā anusandhiṃ ghaṭetvā jātakaṃ samodhānesi — “tadā gāmaṇikumāro ossaṭṭhavīriyo bhikkhu ahosi, ācariyo pana ahameva ahosin”ti. </p>
	<p class="paratype06">gāmaṇijātakavaṇṇanā aṭṭhamā. </p> 
</body>
</html>