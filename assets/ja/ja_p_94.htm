<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [88] 8. sārambhajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>9. apāyimhavaggo</h4>
	<h5>[88] 8. sārambhajātakavaṇṇanā</h5>
	<p class="paratype03"><b>kalyāṇimeva muñceyyā</b>ti idaṃ satthā jetavane viharanto omasavādasikkhāpadaṃ (pāci. 15) ārabbha kathesi. dvepi vatthūni heṭṭhā nandivisālajātake vuttasadisāneva. imasmiṃ pana jātake bodhisatto gandhāraraṭṭhe takkasilāyaṃ aññatarassa brāhmaṇassa sārambho nāma balibaddo ahosi. satthā idaṃ atītavatthuṃ kathetvā abhisambuddho hutvā imaṃ gāthamāha — </p>
	<p class="paratype40">88<b>.</b> </p>
	<p class="paratype21">“kalyāṇimeva muñceyya, na hi muñceyya pāpikaṃ. </p>
	<p class="paratype22">mokkho kalyāṇiyā sādhu, mutvā tappati pāpikan”ti.</p>
	<p class="paratype03">tattha <b>kalyāṇimeva muñceyyā</b>ti catudosavinimuttaṃ kalyāṇiṃ sundaraṃ anavajjaṃ vācameva muñceyya vissajjeyya katheyya. <b>na hi muñceyya pāpika</b>nti pāpikaṃ lāmikaṃ paresaṃ appiyaṃ amanāpaṃ na muñceyya na katheyya. <b>mokkho</b> <b>kalyāṇiyā sādhū</b>ti kalyāṇavācāya vissajjanameva imasmiṃ loke sādhu sundaraṃ bhaddakaṃ. <b>mutvā tappati pāpika</b>nti pāpikaṃ pharusavācaṃ muñcitvā vissajjetvā kathetvā so puggalo tappati socati kilamatīti. </p>
	<p class="paratype01">evaṃ satthā imaṃ dhammadesanaṃ āharitvā jātakaṃ samodhānesi — “tadā brāhmaṇo ānando ahosi, brāhmaṇī uppalavaṇṇā, sārambho pana ahameva ahosin”ti. </p>
	<p class="paratype06">sārambhajātakavaṇṇanā aṭṭhamā. </p> 
</body>
</html>