<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [363] 3. hirijātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(tatiyo bhāgo)</h2>
	<h3>5. pañcakanipāto</h3>
	<h4>2. vaṇṇārohavaggo</h4>
	<h5>[363] 3. hirijātakavaṇṇanā</h5>
	<p class="paratype03"><b>hiriṃ</b> <b>taranta</b>nti idaṃ satthā jetavane viharanto anāthapiṇḍikassa sahāyaṃ paccantavāsiseṭṭhiṃ ārabbha kathesi. dvepi vatthūni ekakanipāte navamavaggassa pariyosānajātake vitthāritāneva. idha pana “paccantavāsiseṭṭhino manussā acchinnasabbasāpateyyā attano santakassa assāmino hutvā palātā”ti bārāṇasiseṭṭhissa ārocite bārāṇasiseṭṭhi “attano santikaṃ āgatānaṃ kattabbaṃ akarontā nāma paṭikārake na labhantiyevā”ti vatvā imā gāthā abhāsi — </p>
	<p class="paratype40">70<b>.</b> </p>
	<p class="paratype21">“hiriṃ tarantaṃ vijigucchamānaṃ, tavāhamasmī iti bhāsamānaṃ. </p>
	<p class="paratype22">seyyāni kammāni anādiyantaṃ, neso mamanti iti naṃ vijaññā. </p>
	<p class="paratype40">71<b>.</b> </p>
	<p class="paratype21">“yañhi kayirā tañhi vade, yaṃ na kayirā na taṃ vade. </p>
	<p class="paratype22">akarontaṃ bhāsamānaṃ, parijānanti paṇḍitā. </p>
	<p class="paratype40">72<b>.</b> </p>
	<p class="paratype21">“na so mitto yo sadā appamatto, bhedāsaṅkī randhamevānupassī. </p>
	<p class="paratype22">yasmiñca setī urasīva putto, sa ve mitto yo abhejjo parehi. </p>
	<p class="paratype40">73<b>.</b> </p>
	<p class="paratype21">“pāmojjakaraṇaṃ ṭhānaṃ, pasaṃsāvahanaṃ sukhaṃ. </p>
	<p class="paratype22">phalānisaṃso bhāveti, vahanto porisaṃ dhuraṃ. </p>
	<p class="paratype40">74<b>.</b> </p>
	<p class="paratype21">“pavivekarasaṃ pitvā, rasaṃ upasamassa ca. </p>
	<p class="paratype22">niddaro hoti nippāpo, dhammappītirasaṃ pivan”ti. </p>
	<p class="paratype01">tattha <b>hiriṃ taranta</b>nti lajjaṃ atikkantaṃ. <b>vijigucchamāna</b>nti mittabhāvena jigucchayamānaṃ. <b>tavāhamasmī</b>ti “tava ahaṃ mitto”ti kevalaṃ vacanamatteneva bhāsamānaṃ. <b>seyyāni kammāni</b>ti “dassāmi karissāmī”ti vacanassa anurūpāni uttamakammāni. <b>anādiyanta</b>nti akarontaṃ. <b>neso mama</b>nti evarūpaṃ puggalaṃ “na eso mama mitto”ti vijaññā.</p>
	<p class="paratype03"><b>pāmojjakaraṇaṃ</b> <b>ṭhāna</b>nti dānampi sīlampi bhāvanāpi paṇḍitehi kalyāṇamittehi saddhiṃ mittabhāvopi. idha pana vuttappakāraṃ mittabhāvameva sandhāyevamāha. paṇḍitena hi kalyāṇamittena saddhiṃ mittabhāvo pāmojjampi karoti, pasaṃsampi vahati. idhalokaparalokesu kāyikacetasikasukhahetuto “sukhan”tipi vuccati, tasmā etaṃ phalañca ānisaṃsañca sampassamāno phalānisaṃso kulaputto purisehi vahitabbaṃ dānasīlabhāvanāmittabhāvasaṅkhātaṃ catubbidhampi porisaṃ dhuraṃ vahanto etaṃ mittabhāvasaṅkhātaṃ pāmojjakaraṇaṃ ṭhānaṃ pasaṃsāvahanaṃ sukhaṃ bhāveti vaḍḍheti, na paṇḍitehi mittabhāvaṃ bhindatīti dīpeti.</p>
	<p class="paratype03"><b>pavivekarasa</b>nti kāyacittaupadhivivekānaṃ rasaṃ te viveke nissāya uppannaṃ somanassarasaṃ. <b>upasamassa cā</b>ti kilesūpasamena laddhasomanassassa. <b>niddaro hoti nippāpo</b>ti sabbakilesadarathābhāvena niddaro, kilesābhāvena nippāpo hoti. <b>dhammappītirasa</b>nti dhammapītisaṅkhātaṃ rasaṃ, vimuttipītiṃ pivantoti attho.</p>
	<p class="paratype03">iti mahāsatto pāpamittasaṃsaggato ubbiggo pavivekarasena amatamahānibbānaṃ pāpetvā desanāya kūṭaṃ gaṇhi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā paccantavāsī idāni paccantavāsīyeva, tadā bārāṇasiseṭṭhi ahameva ahosin”ti. </p>
	<p class="paratype06">hirijātakavaṇṇanā tatiyā. </p> 
</body>
</html>