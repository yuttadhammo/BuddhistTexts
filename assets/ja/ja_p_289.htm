<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [283] 3. vaḍḍhakīsūkarajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>4. abbhantaravaggo</h4>
	<h5>[283] 3. vaḍḍhakīsūkarajātakavaṇṇanā</h5>
	<p class="paratype03"><b>varaṃ varaṃ tva</b>nti idaṃ satthā jetavane viharanto dhanuggahatissattheraṃ ārabbha kathesi. pasenadirañño pitā mahākosalo bimbisārarañño dhītaraṃ vedehiṃ nāma kosaladeviṃ dadamāno tassā nhānacuṇṇamūlaṃ satasahassuṭṭhānaṃ kāsigāmaṃ adāsi. ajātasattunā pana pitari mārite kosaladevīpi sokābhibhūtā kālamakāsi. tato pasenadi kosalarājā cintesi — “ajātasattunā pitā mārito, bhaginīpi me sāmike kālakate tena sokena kālakatā, pitughātakassa corassa kāsigāmaṃ na dassāmī”ti. so taṃ ajātasattussa na adāsi. taṃ gāmaṃ nissāya tesaṃ dvinnampi kālena kālaṃ yuddhaṃ hoti, ajātasattu taruṇo samattho, pasenadi mahallakoyeva. so abhikkhaṇaṃ parajjati, mahākosalassāpi manussā yebhuyyena parājitā. atha rājā “mayaṃ abhiṇhaṃ parajjāma, kiṃ nu kho kātabban”ti amacce pucchi. “deva, ayyā nāma mantacchekā honti, jetavanavihāre bhikkhūnaṃ kathaṃ sotuṃ vaṭṭatī”ti. rājā “tena hi tāyaṃ velāyaṃ bhikkhūnaṃ kathāsallāpaṃ suṇāthā”ti carapurise āṇāpesi. te tato paṭṭhāya tathā akaṃsu.</p>
	<p class="paratype03">tasmiṃ pana kāle dve mahallakattherā vihārapaccante paṇṇasālāyaṃ vasanti dattatthero ca dhanuggahatissatthero ca. tesu dhanuggahatissatthero paṭhamayāmepi majjhimayāmepi niddāyitvā pacchimayāme pabujjhitvā ummukkāni sodhetvā aggiṃ jāletvā nisinnako āha — “bhante, dattattherā”ti. “kiṃ, bhante, tissattherā”ti? “kiṃ niddāyasi no tvan”ti. “aniddāyantā kiṃ karissāmā”ti? “uṭṭhāya tāva nisīdathā”ti. so uṭṭhāya nisinno taṃ dattattheraṃ āha — “bhante dattatthera, ayaṃ te lolo mahodarakosalo cāṭimattaṃ bhattameva pūtiṃ karoti, yuddhavicāraṇaṃ pana kiñci na jānāti, parājito parājitotveva vadāpetī”ti. “kiṃ pana kātuṃ vaṭṭatī”ti? tasmiṃ khaṇe te carapurisā tesaṃ kathaṃ suṇantā aṭṭhaṃsu.</p>
	<p class="paratype03">dhanuggahatissatthero yuddhaṃ vicāresi — “bhante, yuddho nāma tividho — padumabyūho, cakkabyūho, sakaṭabyūhoti. ajātasattuṃ gaṇhitukāmena asuke nāma pabbatakucchismiṃ dvīsu pabbatabhittīsu manusse ṭhapetvā purato dubbalabalaṃ dassetvā pabbatantaraṃ paviṭṭhabhāvaṃ jānitvā paviṭṭhamaggaṃ occhinditvā purato ca pacchato ca ubhosu pabbatabhittīsu vaggitvā unnaditvā khipe patitamacchaṃ viya antomuṭṭhiyaṃ vaṭṭapotakaṃ viya ca katvā sakkā assa taṃ gahetun”ti. carapurisā taṃ sāsanaṃ rañño ārocesuṃ. taṃ sutvā rājā saṅgāmabheriṃ carāpetvā gantvā sakaṭabyūhaṃ katvā ajātasattuṃ jīvaggāhaṃ gāhāpetvā attano dhītaraṃ vajirakumāriṃ bhāgineyyassa datvā kāsigāmaṃ tassā nhānamūlaṃ katvā datvā uyyojesi. sā pavatti bhikkhusaṅghe pākaṭā jātā. athekadivasaṃ bhikkhū dhammasabhāyaṃ kathaṃ samuṭṭhāpesuṃ — “āvuso, kosalarājā kira dhanuggahatissattherassa vicāraṇāya ajātasattuṃ jinī”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva, pubbepi dhanuggahatisso yuddhavicāraṇāya chekoyevā”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto araññe rukkhadevatā hutvā nibbatti . tadā bārāṇasiṃ nissāya nivutthavaḍḍhakigāmakā eko vaḍḍhakī thambhatthāya araññaṃ gantvā āvāṭe patitaṃ sūkarapotakaṃ disvā taṃ gharaṃ netvā paṭijaggi. so vuḍḍhippatto mahāsarīro vaṅkadāṭho ācārasampanno ahosi, vaḍḍhakinā positattā pana “vaḍḍhakīsūkaro”tveva paññāyi. vaḍḍhakissa rukkhatacchanakāle tuṇḍena rukkhaṃ parivatteti, mukhena ḍaṃsitvā vāsipharasunikhādanamuggare āharati, kālasuttakoṭiyaṃ gaṇhāti. atha so vaḍḍhakī “kocideva, naṃ khādeyyā”ti bhayena netvā araññe vissajjesi. sopi araññaṃ pavisitvā khemaṃ phāsukaṭṭhānaṃ olokento ekaṃ pabbatantare mahantaṃ girikandaraṃ addasa sampannakandamūlaphalaṃ phāsukaṃ vasanaṭṭhānaṃ anekasatasūkarasamākiṇṇaṃ. te sūkarā taṃ disvā tassa santikaṃ āgamaṃsu. sopi te āha — “ahaṃ tumheva olokento vicarāmi, apica vo mayā diṭṭhā, idañca ṭhānaṃ ramaṇīyaṃ, ahampi idāni idheva vasissāmī”ti. “saccaṃ idaṃ ṭhānaṃ ramaṇīyaṃ, parissayo panettha atthī”ti. “ahampi tumhe disvā etaṃ aññāsiṃ, evaṃ gocarasampanne ṭhāne vasantānaṃ vo sarīresu maṃsalohitaṃ natthi, kiṃ pana vo ettha bhayan”ti? “eko byaggho pātova āgantvā diṭṭhadiṭṭhaṃyeva gahetvā gacchatī”ti. “kiṃ pana so nibaddhaṃ gaṇhāti, udāhu antarantarā”ti? “nibaddhaṃ gaṇhātī”ti. “kati pana te byagghā”ti? “ekoyevā”ti. “ettakā tumhe ekassa yujjhituṃ na sakkothā”ti? “āma, na sakkomā”ti. “ahaṃ taṃ gaṇhissāmi, kevalaṃ tumhe mama vacanaṃ karotha, so byaggho kahaṃ vasatī”ti? “etasmiṃ pabbate”ti.</p>
	<p class="paratype03">so rattiññeva sūkare carāpetvā yuddhaṃ vicārento “yuddhaṃ nāma padumabyūhacakkabyūhasakaṭabyūhavasena tividhaṃ hotī”ti vatvā padumabyūhavasena vicāresi. so hi bhūmisīsaṃ jānāti. tasmā “imasmiṃ ṭhāne yuddhaṃ vicāretuṃ vaṭṭatī”ti sūkarapillake mātaro ca tesaṃ majjhaṭṭhāne ṭhapesi. so tā āvijjhitvā majjhimasūkariyo, tā āvijjhitvā potakasūkare, te āvijjhitvā jarasūkare, te āvijjhitvā dīghadāṭhasūkare, te āvijjhitvā yuddhasamatthe balavatarasūkare dasa vīsa tiṃsa jane tasmiṃ tasmiṃ ṭhāne balagumbaṃ katvā ṭhapesi. attano ṭhitaṭṭhānassa purato ekaṃ parimaṇḍalaṃ āvāṭaṃ khaṇāpesi, pacchato ekaṃ suppasaṇṭhānaṃ anupubbaninnaṃ pabbhārasadisaṃ. tassa saṭṭhisattatimatte yodhasūkare ādāya tasmiṃ tasmiṃ ṭhāne “mā bhāyitthā”ti kammaṃ vicārato aruṇaṃ uṭṭhahi.</p>
	<p class="paratype03">byaggho uṭṭhāya “kālo”ti ñatvā gantvā tesaṃ sammukhā ṭhite pabbatatale ṭhatvā akkhīni ummīletvā sūkare olokesi. vaḍḍhakīsūkaro “paṭioloketha nan”ti sūkarānaṃ saññaṃ adāsi, te paṭiolokesuṃ. byaggho mukhaṃ ugghāṭetvā assosi, sūkarāpi tathā kariṃsu. byaggho muttaṃ chaḍḍesi, sūkarāpi chaḍḍayiṃsu. iti yaṃ yaṃ so karoti, taṃ taṃ te paṭikariṃsu. so cintesi — “pubbe sūkarā mayā olokitakāle palāyantā palāyitumpi na sakkonti, ajja apalāyitvā mama paṭisattu hutvā mayā katameva paṭikaronti. etasmiṃ bhūmisīse ṭhito eko tesaṃ saṃvidhāyakopi atthi, ajja mayhaṃ gatassa jayo na paññāyatī”ti. so nivattitvā attano vasanaṭṭhānameva agamāsi. tena pana gahitamaṃsakhādako eko kūṭajaṭilo atthi, so taṃ tucchahatthameva āgacchantaṃ disvā tena saddhiṃ sallapanto paṭhamaṃ gāthamāha — </p>
	<p class="paratype40">97<b>.</b> </p>
	<p class="paratype21">“varaṃ varaṃ tvaṃ nihanaṃ pure cari, </p>
	<p class="paratype30">asmiṃ padese abhibhuyya sūkare. </p>
	<p class="paratype21">sodāni eko byapagamma jhāyasi, </p>
	<p class="paratype22">balaṃ nu te byaggha na cajja vijjatī”ti.</p>
	<p class="paratype03">tattha <b>varaṃ varaṃ tvaṃ nihanaṃ pure cari, asmiṃ padese abhibhuyya sūkare</b>ti ambho byaggha, tvaṃ pubbe imasmiṃ padese sabbasūkare abhibhavitvā imesu sūkaresu varaṃ varaṃ tvaṃ uttamuttamaṃ sūkaraṃ nihananto vicari. <b>sodāni eko byapagamma jhāyasī</b>ti so tvaṃ idāni aññataraṃ sūkaraṃ aggahetvā ekakova apagantvā jhāyasi pajjhāyasi. <b>balaṃ nu te byaggha na cajja vijjatī</b>ti kiṃ nu te, ambho byaggha, ajja kāyabalaṃ natthīti.</p>
	<p class="paratype03">taṃ sutvā byaggho dutiyaṃ gāthamāha — </p>
	<p class="paratype40">98<b>.</b> </p>
	<p class="paratype21">“ime sudaṃ yanti disodisaṃ pure, bhayaṭṭitā leṇagavesino puthū. </p>
	<p class="paratype22">te dāni saṅgamma vasanti ekato, yatthaṭṭhitā duppasahajjame mayā”ti.</p>
	<p class="paratype03">tattha <b>suda</b>nti nipāto. ayaṃ pana saṅkhepattho — ime sūkarā pubbe maṃ disvā bhayena aṭṭitā pīḷitā attano leṇagavesino <b>puthū</b> visuṃ visuṃ hutvā <b>disodisaṃ yanti,</b> taṃ taṃ disaṃ abhimukhā palāyanti, te dāni sabbepi samāgantvā ekato vasanti tiṭṭhanti, tañca bhūmisīsaṃ upagatā, yattha ṭhitā duppasahā dummaddayā ajja ime mayāti.</p>
	<p class="paratype03">athassa ussāhaṃ janento kūṭajaṭilo “mā bhāyi, gaccha tayi naditvā pakkhandante sabbepi bhītā bhijjitvā palāyissantī”ti āha. byaggho tasmiṃ ussāhaṃ janente sūro hutvā puna gantvā pabbatatale aṭṭhāsi. vaḍḍhakīsūkaro dvinnaṃ āvāṭānaṃ antare aṭṭhāsi. sūkarā “sāmi, mahācoro punāgato”ti āhaṃsu. “mā bhāyittha, idāni taṃ gaṇhissāmī”ti. byaggho naditvā vaḍḍhakīsūkarassa upari patati, sūkaro tassa attano upari patanakāle parivattitvā vegena ujukaṃ khatāavāṭe pati. byaggho vegaṃ sandhāretuṃ asakkonto uparibhāgena gantvā suppamukhassa tiriyaṃ khatāavāṭassa atisambādhe mukhaṭṭhāne patitvā puñjakato viya ahosi. sūkaro āvāṭā uttaritvā asanivegena gantvā byagghaṃ antarasatthimhi dāṭhāya paharitvā yāva vakkapadesā phāletvā pañcamadhuramaṃsaṃ dāṭhāya paliveṭhetvā byagghassa matthake āvijjhitvā “gaṇhatha tumhākaṃ paccāmittan”ti ukkhipitvā bahiāvāṭe chaḍḍesi. paṭhamaṃ āgatā byagghamaṃsaṃ labhiṃsu, pacchā āgatā “byagghamaṃsaṃ kīdisaṃ hotī”ti tesaṃ mukhaṃ upasiṅghantā vicariṃsu.</p>
	<p class="paratype03">sūkarā na tāva tussanti. vaḍḍhakīsūkaro tesaṃ iṅghitaṃ disvā “kiṃ nu kho tumhe na tussathā”ti āha. “sāmi, kiṃ etena byagghena ghātitena, añño pana byagghāaṇāpanasamattho kūṭajaṭilo atthiyevā”ti. “ko nāmeso”ti? “eko dussīlatāpaso”ti. “byagghopi mayā ghātito, so me kiṃ pahoti, etha gaṇhissāma nan”ti sūkaraghaṭāya saddhiṃ pāyāsi. kūṭatāpasopi byagghe cirāyante “kiṃ nu kho sūkarā byagghaṃ gaṇhiṃsū”ti paṭipathaṃ gacchanto te sūkare āgacchante disvā attano parikkhāraṃ ādāya palāyanto tehi anubandhito parikkhāraṃ chaḍḍetvā vegena udumbararukkhaṃ abhiruhi. sūkarā “idānimha, sāmi, naṭṭhā, tāpaso palāyitvā rukkhaṃ abhiruhī”ti āhaṃsu. “kiṃ rukkhaṃ nāmā”ti? “udumbararukkhan”ti. so “sūkariyo udakaṃ āharantu, sūkarapotakā pathaviṃ khaṇantu, dīghadāṭhā sūkarā mūlāni chindantu, sesā parivāretvā ārakkhantū”ti saṃvidahitvā tesu tathā karontesu sayaṃ udumbarassa ujukaṃ thūlamūlaṃ pharasunā paharanto viya ekappahārameva katvā udumbararukkhaṃ pātesi. parivāretvā ṭhitasūkarā kūṭajaṭilaṃ bhūmiyaṃ pātetvā khaṇḍākhaṇḍikaṃ katvā yāva aṭṭhito khāditvā vaḍḍhakīsūkaraṃ udumbarakhandheyeva nisīdāpetvā kūṭajaṭilassa paribhogasaṅkhena udakaṃ āharitvā abhisiñcitvā rājānaṃ kariṃsu, ekañca taruṇasūkariṃ tassa aggamahesiṃ akaṃsu. tato paṭṭhāya kira yāvajjatanā rājāno udumbarabhaddapīṭhe nisīdāpetvā tīhi saṅkhehi abhisiñcanti.</p>
	<p class="paratype03">tasmiṃ vanasaṇḍe adhivatthā devatā taṃ acchariyaṃ disvā ekasmiṃ viṭapantare sūkarānaṃ abhimukhā hutvā tatiyaṃ gāthamāha — </p>
	<p class="paratype40">99<b>.</b> </p>
	<p class="paratype21">“namatthu saṅghāna samāgatānaṃ, disvā sayaṃ sakhya vadāmi abbhutaṃ. </p>
	<p class="paratype22">byagghaṃ migā yattha jiniṃsu dāṭhino, sāmaggiyā dāṭhabalesu muccare”ti.</p>
	<p class="paratype03">tattha <b>namatthu saṅghāna</b>nti ayaṃ mama namakkāro samāgatānaṃ sūkarasaṅghānaṃ atthu. <b>disvā sayaṃ sakhya vadāmi abbhuta</b>nti idaṃ pubbe abhūtapubbaṃ abbhutaṃ sakhyaṃ mittabhāvaṃ sayaṃ disvā vadāmi. <b>byagghaṃ migā yattha jiniṃsu dāṭhino</b>ti yatra hi nāma dāṭhino sūkaramigā byagghaṃ jiniṃsu, ayameva vā pāṭho. <b>sāmaggiyā dāṭhabalesu muccare</b>ti yā sā dāṭhabalesu sūkaresu sāmaggī ekajjhāsayatā, tāya tesu sāmaggiyā te dāṭhabalā paccāmittaṃ gahetvā ajja maraṇabhayā muttāti attho.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tadā dhanuggahatisso vaḍḍhakīsūkaro ahosi, rukkhadevatā pana ahameva ahosin”ti. </p>
	<p class="paratype06">vaḍḍhakīsūkarajātakavaṇṇanā tatiyā. </p> 
</body>
</html>