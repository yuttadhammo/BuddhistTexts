<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [476] 3. javanahaṃsajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(catuttho bhāgo)</h2>
	<h3>13. terasakanipāto</h3>
	<h4>[476] 3. javanahaṃsajātakavaṇṇanā</h4>
	<p class="paratype03"><b>idheva</b> <b>haṃsa nipatā</b>ti idaṃ satthā jetavane viharanto <b>daḷhadhammadhanuggahasuttantadesanaṃ</b> (saṃ. ni. 2.228) ārabbha kathesi. bhagavatā hi — </p>
	<p class="paratype02">“seyyathāpi, bhikkhave, cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu, atha puriso āgaccheyya ‘ahaṃ imesaṃ catunnaṃ daḷhadhammānaṃ dhanuggahānaṃ susikkhitānaṃ katahatthānaṃ katūpāsanānaṃ catuddisā kaṇḍe khitte apatiṭṭhite pathaviyaṃ gahetvā āharissāmī’ti. “taṃ kiṃ maññatha, bhikkhave, ‘javano puriso paramena javena samannāgato’ti alaṃ vacanāyā”ti? “evaṃ bhante”ti. yathā ca, bhikkhave, tassa purisassa javo, yathā ca candimasūriyānaṃ javo, tato sīghataro. yathā ca, bhikkhave, tassa purisassa javo, yathā ca candimasūriyānaṃ javo, yathā ca yā devatā candimasūriyānaṃ purato dhāvanti, tāsaṃ devatānaṃ javo, tato sīghataraṃ āyusaṅkhārā khīyanti, tasmātiha, bhikkhave, evaṃ sikkhitabbaṃ ‘appamattā viharissāmā’ti. evañhi vo, bhikkhave, sikkhitabban”ti — </p>
	<p class="paratype25">imassa suttassa kathitadivasato dutiyadivase bhikkhū dhammasabhāyaṃ kathaṃ samuṭṭhāpesuṃ “āvuso, satthā attano buddhavisaye ṭhatvā imesaṃ sattānaṃ āyusaṅkhāre ittare dubbale katvā paridīpento puthujjanabhikkhū ativiya santāsaṃ pāpesi, aho buddhabalaṃ nāmā”ti. satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte “anacchariyaṃ, bhikkhave, svāhaṃ idāni sabbaññutaṃ patto āyusaṅkhārānaṃ ittarabhāvaṃ dassetvā bhikkhū saṃvejetvā dhammaṃ desemi, mayā hi pubbe ahetukahaṃsayoniyaṃ nibbattenapi āyusaṅkhārānaṃ ittarabhāvaṃ dassetvā bārāṇasirājānaṃ ādiṃ katvā sakalarājaparisaṃ saṃvejetvā dhammo desito”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto javanahaṃsayoniyaṃ nibbattitvā navutihaṃsasahassaparivuto cittakūṭe paṭivasati. so ekadivasaṃ jambudīpatale ekasmiṃ sare saparivāro sayaṃjātasāliṃ khāditvā ākāse suvaṇṇakilañjaṃ pattharanto viya mahantena parivārena bārāṇasinagarassa matthakena mandamandāya vilāsagatiyā cittakūṭaṃ gacchati. atha naṃ bārāṇasirājā disvā “imināpi mādisena raññā bhavitabban”ti amaccānaṃ vatvā tasmiṃ sinehaṃ uppādetvā mālāgandhavilepanaṃ gahetvā mahāsattaṃ oloketvā sabbatūriyāni paggaṇhāpesi. mahāsatto attano sakkāraṃ karontaṃ disvā haṃse pucchi “rājā, mama evarūpaṃ sakkāraṃ karonto kiṃ paccāsīsatī”ti? “tumhehi saddhiṃ mittabhāvaṃ devā”ti. “tena hi rañño amhehi saddhiṃ mittabhāvo hotū”ti raññā saddhiṃ mittabhāvaṃ katvā pakkāmi. athekadivasaṃ rañño uyyānaṃ gatakāle anotattadahaṃ gantvā ekena pakkhena udakaṃ, ekena candanacuṇṇaṃ ādāya āgantvā rājānaṃ tena udakena nhāpetvā candanacuṇṇena okiritvā mahājanassa passantasseva saparivāro cittakūṭaṃ agamāsi. tato paṭṭhāya rājā mahāsattaṃ daṭṭhukāmo hutvā “sahāyo me ajja āgamissati, sahāyo me ajja āgamissatī”ti āgamanamaggaṃ olokento acchati.</p>
	<p class="paratype03">tadā mahāsattassa kaniṭṭhā dve haṃsapotakā “sūriyena saddhiṃ javissāmā”ti mantetvā mahāsattassa ārocesuṃ “mayaṃ sūriyena saddhiṃ javissāmā”ti. “tātā, sūriyajavo nāma sīgho, sūriyena saddhiṃ javituṃ na sakkhissatha, antarāva vinassissatha, mā gamitthā”ti. te dutiyampi tatiyampi yāciṃsu, bodhisattopi te yāvatatiyaṃ vāresiyeva. te mānathaddhā attano balaṃ ajānantā mahāsattassa anācikkhitvāva “sūriyena saddhiṃ javissāmā”ti sūriye anuggateyeva gantvā yugandharamatthake nisīdiṃsu. mahāsatto te adisvā “kahaṃ nu kho gatā”ti pucchitvā taṃ pavattiṃ sutvā cintesi “te sūriyena saddhiṃ javituṃ na sakkhissanti, antarāva vinassissanti, jīvitaṃ tesaṃ dassāmī”ti. sopi gantvā yugandharamatthakeyeva nisīdi. atha uggate sūriyamaṇḍale haṃsapotakā uppatitvā sūriyena saddhiṃ pakkhandiṃsu, mahāsattopi tehi saddhiṃ pakkhandi. kaniṭṭhabhātiko yāva pubbaṇhasamayā javitvā kilami, pakkhasandhīsu aggiuṭṭhānakālo viya ahosi. so bodhisattassa saññaṃ adāsi “bhātika, na sakkomī”ti. atha naṃ mahāsatto “mā bhāyi, jīvitaṃ te dassāmī”ti pakkhapañjarena parikkhipitvā assāsetvā cittakūṭapabbataṃ netvā haṃsānaṃ majjhe ṭhapetvā puna pakkhanditvā sūriyaṃ patvā itarena saddhiṃ pāyāsi. sopi yāva upakaṭṭhamajjhanhikā sūriyena saddhiṃ javitvā kilami, pakkhasandhīsu aggiuṭṭhānakālo viya ahosi. tadā bodhisattassa saññaṃ adāsi “bhātika, na sakkomī”ti. tampi mahāsatto tatheva samassāsetvā pakkhapañjarenādāya cittakūṭameva agamāsi. tasmiṃ khaṇe sūriyo nabhamajjhaṃ pāpuṇi.</p>
	<p class="paratype03">atha mahāsatto “mama ajja sarīrabalaṃ vīmaṃsissāmī”ti cintetvā ekavegena pakkhanditvā yugandharamatthake nisīditvā tato uppatitvā ekavegena sūriyaṃ pāpuṇitvā kālena purato, kālena pacchato javitvā cintesi “mayhaṃ sūriyena saddhiṃ javanaṃ nāma niratthakaṃ ayonisomanasikārasambhūtaṃ, kiṃ me iminā, bārāṇasiṃ gantvā mama sahāyakassa rañño atthayuttaṃ dhammayuttaṃ kathaṃ kathessāmī”ti. so nivattitvā sūriye nabhamajjhaṃ anatikkanteyeva sakalacakkavāḷagabbhaṃ antantena anusaṃyāyitvā vegaṃ parihāpento sakalajambudīpaṃ antantena anusaṃyāyitvā bārāṇasiṃ pāpuṇi. dvādasayojanikaṃ sakalanagaraṃ haṃsacchannaṃ viya ahosi, chiddaṃ nāma na paññāyi, anukkamena vege parihāyante ākāse chiddāni paññāyiṃsu. mahāsatto vegaṃ parihāpetvā ākāsato otaritvā sīhapañjarassa abhimukhaṭṭhāne aṭṭhāsi. rājā “āgato me sahāyo”ti somanassappatto tassa nisīdanatthāya kañcanapīṭhaṃ paññapetvā “samma, pavisa, idha nisīdā”ti vatvā paṭhamaṃ gāthamāha — </p>
	<p class="paratype40">27<b>.</b> </p>
	<p class="paratype21">“idheva haṃsa nipata, piyaṃ me tava dassanaṃ. </p>
	<p class="paratype22">issarosi anuppatto, yamidhatthi pavedayā”ti.</p>
	<p class="paratype03">tattha <b>“idhā”</b>ti kañcanapīṭhaṃ sandhāyāha. <b>nipatā</b>ti nisīda. <b>issarosī</b>ti tvaṃ imassa ṭhānassa issaro sāmi hutvā āgatosīti vadati. <b>yamidhatthi pavedayā</b>ti yaṃ imasmiṃ nivesane atthi, taṃ aparisaṅkanto amhākaṃ kathehīti.</p>
	<p class="paratype03">mahāsatto kañcanapīṭhe nisīdi. rājā satapākasahassapākehi telehi tassa pakkhantarāni makkhetvā kañcanataṭṭake madhulāje ca madhurodakañca sakkharodakañca dāpetvā madhurapaṭisanthāraṃ katvā “samma, tvaṃ ekakova āgatosi, kuhiṃ agamitthā”ti pucchi. so taṃ pavattiṃ vitthārena kathesi. atha naṃ rājā āha “samma, mamapi sūriyena saddhiṃ javitavegaṃ dassehī”ti. mahārāja, na sakkā so vego dassetunti. tena hi me sarikkhakamattaṃ dassehīti. sādhu, mahārāja, sarikkhakamattaṃ dassessāmi, akkhaṇavedhī dhanuggahe sannipātehīti. rājā sannipātesi. mahāsatto cattāro dhanuggahe gahetvā nivesanā oruyha rājaṅgaṇe silāthambhaṃ nikhaṇāpetvā attano gīvāyaṃ ghaṇṭaṃ bandhāpetvā silāthambhamatthake nisīditvā cattāro dhanuggahe thambhaṃ nissāya catuddisābhimukhe ṭhapetvā “mahārāja, ime cattāro janā ekappahāreneva catuddisābhimukhā cattāri kaṇḍāni khipantu, tāni ahaṃ pathaviṃ appattāneva āharitvā etesaṃ pādamūle pātessāmi. mama kaṇḍagahaṇatthāya gatabhāvaṃ ghaṇṭasaddasaññāya jāneyyāsi, maṃ pana na passissasī”ti vatvā tehi ekappahāreneva khittakaṇḍāni āharitvā tesaṃ pādamūle pātetvā silāthambhamatthake nisinnameva attānaṃ dassetvā “diṭṭho te, mahārāja, mayhaṃ vego”ti vatvā “mahārāja, ayaṃ vego mayhaṃ neva uttamo, majjhimo, paritto lāmakavego esa, evaṃ sīgho, mahārāja, amhākaṃ vego”ti āha.</p>
	<p class="paratype03">atha naṃ rājā pucchi “samma, atthi pana tumhākaṃ vegato añño sīghataro vego”ti? “āma, mahārāja, amhākaṃ uttamavegatopi sataguṇena sahassaguṇena satasahassaguṇena imesaṃ sattānaṃ āyusaṅkhārā sīghataraṃ khīyanti bhijjanti, khayaṃ gacchantī”ti khaṇikanirodhavasena rūpadhammānaṃ nirodhaṃ dasseti, tato nāmadhammānaṃ. rājā mahāsattassa kathaṃ sutvā maraṇabhayabhīto satiṃ paccupaṭṭhāpetuṃ asakkonto bhūmiyaṃ pati, mahājano utrāsaṃ patto ahosi. rañño mukhaṃ udakena siñcitvā satiṃ labhāpesi. atha naṃ mahāsatto “mahārāja, mā bhāyi, maraṇassatiṃ bhāvehi, dhammaṃ carāhi, dānādīni puññāni karohi, appamatto hohi, devā”ti ovadi. atha rājā “sāmi, mayaṃ tumhādisena ñāṇabalasampannena ācariyena vinā vasituṃ na sakkhissāma, cittakūṭaṃ agantvā mayhaṃ dhammaṃ desento mayhaṃ ovādācariyo hutvā idheva vasāhī”ti yācanto dve gāthā abhāsi — </p>
	<p class="paratype40">28<b>.</b> </p>
	<p class="paratype21">“savanena ekassa piyā bhavanti, disvā panekassa viyeti chando. </p>
	<p class="paratype22">disvā ca sutvā ca piyā bhavanti, kaccinnu me pīyasi dassanena. </p>
	<p class="paratype40">29<b>.</b> </p>
	<p class="paratype21">“savanena piyo mesi, bhiyyo cāgamma dassanaṃ. </p>
	<p class="paratype22">evaṃ piyadassano me, vasa haṃsa mamantike”ti.</p>
	<p class="paratype03">tāsaṃ attho — samma haṃsarāja savanena ekassa ekacce piyā honti, “evaṃ guṇo nāmā”ti sutvā savanena piyāyati, ekassa pana ekacce disvāva chando vigacchati, pemaṃ antaradhāyati, khādituṃ āgatā yakkhā viya upaṭṭhahanti, ekassa ekacce disvā ca sutvā cāti ubhayathāpi piyā honti, tena taṃ pucchāmi. <b>kaccinnu me pīyasi dassanenā</b>ti kacci nu tvaṃ maṃ piyāyasi, mayhaṃ pana tvaṃ savanena piyova, dassanaṃ panāgamma atipiyova. evaṃ mama piyadassano samāno cittakūṭaṃ agantvā idha mama santike vasāti.</p>
	<p class="paratype03">bodhisatto āha — </p>
	<p class="paratype40">30<b>.</b> </p>
	<p class="paratype21">“vaseyyāma tavāgāre, niccaṃ sakkatapūjitā. </p>
	<p class="paratype22">matto ca ekadā vajje, haṃsarājaṃ pacantu me”ti.</p>
	<p class="paratype03">tattha <b>matto ca ekadā</b>ti mahārāja, mayaṃ tava ghare niccaṃ pūjitā vaseyyāma, tvaṃ pana kadāci surāmadamatto maṃsakhādanatthaṃ “haṃsarājaṃ pacantu me”ti vadeyyāsi, atha evaṃ tava anujīvino maṃ māretvā paceyyuṃ, tadāhaṃ kiṃ karissāmīti.</p>
	<p class="paratype03">athassa rājā “tena hi majjameva na pivissāmī”ti paṭiññaṃ dātuṃ imaṃ gāthamāha — </p>
	<p class="paratype40">31<b>.</b> </p>
	<p class="paratype21">“dhiratthu taṃ majjapānaṃ, yaṃ me piyataraṃ tayā. </p>
	<p class="paratype22">na cāpi majjaṃ pissāmi, yāva me vacchasī ghare”ti.</p>
	<p class="paratype03">tato paraṃ bodhisatto cha gāthā āha — </p>
	<p class="paratype40">32<b>.</b> </p>
	<p class="paratype21">“suvijānaṃ siṅgālānaṃ, sakuṇānañca vassitaṃ. </p>
	<p class="paratype22">manussavassitaṃ rāja, dubbijānataraṃ tato. </p>
	<p class="paratype40">33<b>.</b> </p>
	<p class="paratype21">“api ce maññatī poso, ñāti mitto sakhāti vā. </p>
	<p class="paratype22">yo pubbe sumano hutvā, pacchā sampajjate diso. </p>
	<p class="paratype40">34<b>.</b> </p>
	<p class="paratype21">“yasmiṃ mano nivisati, avidūre sahāpi so. </p>
	<p class="paratype22">santikepi hi so dūre, yasmiṃ nāvisate mano. </p>
	<p class="paratype40">35<b>.</b> </p>
	<p class="paratype21">“antopi so hoti pasannacitto, pāraṃ samuddassa pasannacitto. </p>
	<p class="paratype22">antopi so hoti paduṭṭhacitto, pāraṃ samuddassa paduṭṭhacitto. </p>
	<p class="paratype40">36<b>.</b> </p>
	<p class="paratype21">“saṃvasantā vivasanti, ye disā te rathesabha. </p>
	<p class="paratype22">ārā santo saṃvasanti, manasā raṭṭhavaḍḍhana. </p>
	<p class="paratype40">37<b>.</b> </p>
	<p class="paratype21">“aticiraṃ nivāsena, piyo bhavati appiyo. </p>
	<p class="paratype22">āmanta kho taṃ gacchāma, purā te homa appiyā”ti.</p>
	<p class="paratype03">tattha <b>vassita</b>nti mahārāja, tiracchānagatā ujuhadayā, tena tesaṃ vassitaṃ suvijānaṃ, manussā pana kakkhaḷā, tasmā tesaṃ vacanaṃ dubbijānataranti attho. <b>yo pubbe</b>ti yo puggalo paṭhamameva attamano hutvā “tvaṃ mayhaṃ ñātako mitto pāṇasamo sakhā”ti api evaṃ maññati, sveva pacchā diso verī sampajjati, evaṃ dubbijānaṃ nāma manussahadayanti. <b>nivisatī</b>ti mahārāja, yasmiṃ puggale pemavasena mano nivisati, so dūre vasantopi avidūre sahāpi vasatiyeva nāma. yasmiṃ pana puggale mano na nivisati apeti, so santike vasantopi dūreyeva.</p>
	<p class="paratype03"><b>antopi so hotī</b>ti mahārāja, yo sahāyo pasannacitto, so cittena allīnattā pāraṃ samuddassa vasantopi antoyeva hoti. yo pana paduṭṭhacitto, so cittena anallīnattā anto vasantopi pāraṃ samuddassa nāma. <b>ye disā te</b>ti ye verino paccatthikā, te ekato vasantāpi dūre vasantiyeva nāma. santo pana paṇḍitā ārā ṭhitāpi mettābhāvitena manasā āvajjentā saṃvasantiyeva. <b>purā te homā</b>ti yāva tava appiyā na homa, tāvadeva taṃ āmantetvā gacchāmāti vadati.</p>
	<p class="paratype03">atha naṃ rājā āha — </p>
	<p class="paratype40">38<b>.</b> </p>
	<p class="paratype21">“evaṃ ce yācamānānaṃ, añjaliṃ nāvabujjhasi. </p>
	<p class="paratype27">paricārakānaṃ sataṃ, vacanaṃ na karosi no. </p>
	<p class="paratype22">evaṃ taṃ abhiyācāma, puna kayirāsi pariyāyan”ti.</p>
	<p class="paratype03">tattha <b>evaṃ ce</b>ti sace haṃsarāja, evaṃ añjaliṃ paggayha yācamānānaṃ amhākaṃ imaṃ añjaliṃ nāvabujjhasi, tava paricārakānaṃ samānānaṃ vacanaṃ na karosi, atha naṃ evaṃ yācāma. <b>puna kayirāsi pariyāya</b>nti kālena kālaṃ idha āgamanāya vāraṃ kareyyāsīti attho.</p>
	<p class="paratype03">tato bodhisatto āha — </p>
	<p class="paratype40">39<b>.</b> </p>
	<p class="paratype21">“evaṃ ce no viharataṃ, antarāyo na hessati. </p>
	<p class="paratype27">tuyhaṃ cāpi mahārāja, mayhañca raṭṭhavaḍḍhana. </p>
	<p class="paratype22">appeva nāma passemu, ahorattānamaccaye”ti.</p>
	<p class="paratype03">tattha <b>evaṃ ce no</b>ti mahārāja, mā cintayittha, sace amhākampi evaṃ viharantānaṃ jīvitantarāyo na bhavissati, appeva nāma ubho aññamaññaṃ passissāma, apica tvaṃ mayā dinnaṃ ovādameva mama ṭhāne ṭhapetvā evaṃ ittarajīvite lokasannivāse appamatto hutvā dānādīni puññāni karonto dasa rājadhamme akopetvā dhammena rajjaṃ kārehi, evañhi me ovādaṃ karonto maṃ passissatiyevāti. evaṃ mahāsatto rājānaṃ ovaditvā cittakūṭapabbatameva gato.</p>
	<p class="paratype03">satthā imaṃ dhammadesanaṃ āharitvā “evaṃ, bhikkhave, pubbe tiracchānayoniyaṃ nibbattenapi mayā āyusaṅkhārānaṃ dubbalabhāvaṃ dassetvā dhammo desito”ti vatvā jātakaṃ samodhānesi — “tadā rājā ānando ahosi, kaniṭṭho moggallāno, majjhimo sāriputto, sesahaṃsagaṇā buddhaparisā, javanahaṃso pana ahameva ahosin”ti. </p>
	<p class="paratype06">javanahaṃsajātakavaṇṇanā tatiyā. </p> 
</body>
</html>