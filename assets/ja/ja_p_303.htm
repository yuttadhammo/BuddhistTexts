<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [297] 7. kāmavilāpajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>3. tikanipāto</h3>
	<h4>5. kumbhavaggo</h4>
	<h5>[297] 7. kāmavilāpajātakavaṇṇanā</h5>
	<p class="paratype03"><b>ucce</b> <b>sakuṇa ḍemānā</b>ti idaṃ satthā jetavane viharanto purāṇadutiyikāpalobhanaṃ ārabbha kathesi. paccuppannavatthu <b>puppharattajātake</b> (jā. 1.1.147) kathitaṃ, atītavatthu <b>indriyajātake</b> (jā. 1.8.60 ādayo) āvibhavissati. taṃ pana purisaṃ jīvantaṃ sūle uttāsesuṃ. so tattha nisinno ākāsena gacchantaṃ ekaṃ kākaṃ disvā tāvakharampi taṃ vedanaṃ agaṇetvā piyabhariyāya sāsanaṃ pesetuṃ kākaṃ āmantento imā gāthā āha — </p>
	<p class="paratype40">139<b>.</b> </p>
	<p class="paratype21">“ucce sakuṇa ḍemāna, pattayāna vihaṅgama. </p>
	<p class="paratype22">vajjāsi kho tvaṃ vāmūruṃ, ciraṃ kho sā karissati. </p>
	<p class="paratype40">140<b>.</b> </p>
	<p class="paratype21">“idaṃ kho sā na jānāti, asiṃ sattiñca oḍḍitaṃ. </p>
	<p class="paratype22">sā caṇḍī kāhati kodhaṃ, taṃ me tapati no idaṃ. </p>
	<p class="paratype40">141<b>.</b> </p>
	<p class="paratype21">“esa uppalasannāho, nikkhañcussīsakohitaṃ. </p>
	<p class="paratype22">kāsikañca muduṃ vatthaṃ, tappetu dhanikā piyā”ti.</p>
	<p class="paratype03">tattha <b>ḍemānā</b>ti gacchamāna caramāna. <b>pattayānā</b>ti tamevālapati, tathā <b>vihaṅgamā</b>ti. so hi pattehi yānaṃ katvā gamanato pattayāno, ākāse gamanato vihaṅgamo. <b>vajjāsī</b>ti vadeyyāsi. <b>vāmūru</b>nti kadalikkhandhasamānaūruṃ, mama sūle nisinnabhāvaṃ vadeyyāsi. <b>ciraṃ kho sā karissatī</b>ti sā imaṃ pavattiṃ ajānamānā mama āgamanaṃ ciraṃ karissati, “ciraṃ me gatassa piyassa na ca āgacchatī”ti evaṃ cintessatīti attho.</p>
	<p class="paratype03"><b>asiṃ sattiñcā</b>ti asisamānatāya sattisamānatāya ca sūlameva sandhāya vadati. tañhi tassa uttāsanatthāya oḍḍitaṃ ṭhapitaṃ. <b>caṇḍī</b>ti kodhanā. <b>kāhati kodha</b>nti “aticirāyatī”ti mayi kodhaṃ karissati. <b>taṃ me tapatī</b>ti taṃ tassā kujjhanaṃ maṃ tapati. <b>no ida</b>nti idha pana idaṃ sūlaṃ maṃ na tapatīti dīpeti.</p>
	<p class="paratype03"><b>“esa uppalasannāho”</b>tiādīhi ghare ussīsake ṭhapitaṃ attano bhaṇḍaṃ ācikkhati. tattha <b>uppalasannāho</b>ti uppalo ca sannāho ca uppalasannāho, uppalasadiso kaṇayo ca sannāhako cāti attho. <b>nikkhañcā</b>ti pañcahi suvaṇṇehi kataṃ aṅgulimuddikaṃ. <b>kāsikañca mudu vattha</b>nti muduṃ kāsikasāṭakayugaṃ sandhāyāha. ettakaṃ kira tena ussīsake nikkhittaṃ. <b>tappetu dhanikā piyā</b>ti etaṃ sabbaṃ gahetvā sā mama piyā dhanatthikā iminā dhanena tappetu pūretu, santuṭṭhā hotūti.</p>
	<p class="paratype03">evaṃ so paridevamānova kālaṃ katvā niraye nibbatti.</p>
	<p class="paratype03">satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu, sotāpattiphale patiṭṭhahi. “tadā bhariyā etarahi bhariyā ahosi, yena pana devaputtena taṃ kāraṇaṃ diṭṭhaṃ, so ahameva ahosin”ti. </p>
	<p class="paratype06">kāmavilāpajātakavaṇṇanā sattamā. </p> 
</body>
</html>