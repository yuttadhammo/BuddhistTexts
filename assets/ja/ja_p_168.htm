<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [162] 2. santhavajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(dutiyo bhāgo)</h2>
	<h3>2. dukanipāto</h3>
	<h4>2. santhavavaggo</h4>
	<h5>[162] 2. santhavajātakavaṇṇanā</h5>
	<p class="paratype03"><b>na</b> <b>santhavasmā paramatthi pāpiyo</b>ti idaṃ satthā jetavane viharanto aggijuhanaṃ ārabbha kathesi. vatthu heṭṭhā <b>naṅguṭṭhajātake</b> (jā. 1.1.144 ādayo) kathitasadisameva. bhikkhū te aggiṃ juhante disvā “bhante, jaṭilā nānappakāraṃ micchātapaṃ karonti, atthi nu kho ettha vuḍḍhī”ti bhagavantaṃ pucchiṃsu. “na, bhikkhave, etthakāci vuḍḍhi nāma atthi, porāṇakapaṇḍitāpi aggijuhane vuḍḍhi atthīti saññāya ciraṃ aggiṃ juhitvā tasmiṃ kamme avuḍḍhimeva disvā aggiṃ udakena nibbāpetvā sākhādīhi pothetvā puna nivattitvāpi na olokesun”ti vatvā atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente bodhisatto brāhmaṇakule nibbatti. mātāpitaro tassa jātaggiṃ gahetvā taṃ soḷasavassuddese ṭhitaṃ āhaṃsu — “kiṃ, tāta, jātaggiṃ gahetvā araññe aggiṃ paricarissasi, udāhu tayo vede uggaṇhitvā kuṭumbaṃ saṇṭhapetvā gharāvāsaṃ vasissasī”ti. so “na me gharāvāsena attho, araññe aggiṃ paricaritvā brahmalokaparāyaṇo bhavissāmī”ti jātaggiṃ gahetvā mātāpitaro vanditvā araññaṃ pavisitvā paṇṇasālāya vāsaṃ kappetvā aggiṃ paricari. so ekadivasaṃ nimantitaṭṭhānaṃ gantvā sappinā pāyāsaṃ labhitvā “imaṃ pāyāsaṃ mahābrahmuno yajissāmī”ti taṃ pāyāsaṃ āharitvā aggiṃ jāletvā “aggiṃ tāva bhavantaṃ sappiyuttaṃ pāyāsaṃ pāyemī”ti pāyāsaṃ aggimhi pakkhipi. bahusinehe pāyāse aggimhi pakkhittamatteyeva aggi jalitvā paccuggatāhi accīhi paṇṇasālaṃ jhāpesi. brāhmaṇo bhītatasito palāyitvā bahi ṭhatvā “kāpurisehi nāma santhavo na kātabbo, idāni me iminā agginā kicchena katā paṇṇasālā jhāpitā”ti vatvā paṭhamaṃ gāthamāha — </p>
	<p class="paratype40">23<b>.</b> </p>
	<p class="paratype21">“na santhavasmā paramatthi pāpiyo, yo santhavo kāpurisena hoti. </p>
	<p class="paratype22">santappito sappinā pāyasena, kicchākataṃ paṇṇakuṭiṃ adayhī”ti.</p>
	<p class="paratype03">tattha <b>na santhavasmā</b>ti taṇhāsanthavāpi ca mittasanthavāpi cāti duvidhāpi etasmā santhavā paraṃ uttari aññaṃ pāpataraṃ natthi, lāmakataraṃ nāma natthīti attho. <b>yo santhavo kāpurisenā</b>ti yo pāpakena kāpurisena saddhiṃ duvidhopi santhavo, tato pāpataraṃ aññaṃ natthi. kasmā? <b>santappito</b> <b> ... pe ...adayhī</b>ti, yasmā sappinā ca pāyāsena ca santappitopi ayaṃ aggi mayā kicchena kataṃ paṇṇasālaṃ jhāpesīti attho.</p>
	<p class="paratype03">so evaṃ vatvā “na me tayā mittadubbhinā attho”ti taṃ aggiṃ udakena nibbāpetvā sākhāhi pothetvā antohimavantaṃ pavisitvā ekaṃ sāmamigiṃ sīhassa ca byagghassa ca dīpino ca mukhaṃ lehantiṃ disvā “sappurisehi saddhiṃ santhavā paraṃ seyyo nāma natthī”ti cintetvā dutiyaṃ gāthamāha — </p>
	<p class="paratype40">24<b>.</b> </p>
	<p class="paratype21">“na santhavasmā paramatthi seyyo, yo santhavo sappurisena hoti. </p>
	<p class="paratype22">sīhassa byagghassa ca dīpino ca, sāmā mukhaṃ lehati santhavenā”ti.</p>
	<p class="paratype03">tattha <b>sāmā mukhaṃ lehati santhavenā</b>ti sāmā nāma migī imesaṃ tiṇṇaṃ janānaṃ santhavena sinehena mukhaṃ lehatīti.</p>
	<p class="paratype03">evaṃ vatvā bodhisatto antohimavantaṃ pavisitvā isipabbajjaṃ pabbajitvā abhiññā ca samāpattiyo ca nibbattetvā jīvitapariyosāne brahmalokūpago ahosi.</p>
	<p class="paratype03">satthā imaṃ dhammadesanaṃ āharitvā jātakaṃ samodhānesi — “tena samayena tāpaso ahameva ahosin”ti. </p>
	<p class="paratype06">santhavajātakavaṇṇanā dutiyā. </p> 
</body>
</html>