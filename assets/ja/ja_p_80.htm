<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN-a 14 - [74] 4. rukkhadhammajātakavaṇṇanā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>jātaka-aṭṭhakathā</h1>
	<h2>(paṭhamo bhāgo)</h2>
	<h3>1. ekakanipāto</h3>
	<h4>8. varuṇavaggo</h4>
	<h5>[74] 4. rukkhadhammajātakavaṇṇanā</h5>
	<p class="paratype03"><b>sādhū</b> <b>sambahulā ñātī</b>ti idaṃ satthā jetavane viharanto udakakalahe attano ñātakānaṃ mahāvināsaṃ paccupaṭṭhitaṃ ñatvā ākāsena gantvā rohiṇīnadiyā upari pallaṅkena nisīditvā nīlaraṃsiṃ vissajjetvā ñātake saṃvejetvā ākāsā oruyha nadītīre nisinno taṃ kalahaṃ ārabbha kathesi. ayamettha saṅkhepo, vitthāro pana kuṇālajātake (jā. 2.21.kuṇālajātaka) āvi bhavissati. tadā pana satthā ñātake āmantetvā “mahārājā, tumhe ñātakā, ñātakehi nāma samaggehi sammodamānehi bhavituṃ vaṭṭati. ñātakānañhi sāmaggiyā sati paccāmittā okāsaṃ na labhanti, tiṭṭhantu tāva manussabhūtā, acetanānaṃ rukkhānampi sāmaggiṃ laddhuṃ vaṭṭati. atītasmiñhi himavantappadese mahāvāto sālavanaṃ pahari, tassa pana sālavanassa aññamaññaṃ rukkhagacchagumbalatāhi sambandhattā ekarukkhampi pātetuṃ asakkonto matthakamatthakeneva agamāsi. ekaṃ pana aṅgaṇe ṭhitaṃ sākhāviṭapasampannampi mahārukkhaṃ aññehi rukkhehi asambandhattā ummūletvā bhūmiyaṃ pātesi, iminā kāraṇena tumhehipi samaggehi sammodamānehi bhavituṃ vaṭṭatī”ti vatvā tehi yācito atītaṃ āhari.</p>
	<p class="paratype03">atīte bārāṇasiyaṃ brahmadatte rajjaṃ kārente paṭhamaṃ uppanno vessavaṇo mahārājā cavi, sakko aññaṃ vessavaṇaṃ ṭhapesi. etasmiṃ vessavaṇe parivatte pacchā nibbattavessavaṇo “rukkhagacchagumbalatānaṃ attano attano ruccanaṭṭhāne vimānaṃ gaṇhantū”ti sāsanaṃ pesesi. tadā bodhisatto himavantappadese ekasmiṃ sālavane rukkhadevatā hutvā nibbatti. so ñātake āha “tumhe vimānāni gaṇhantā aṅgaṇe ṭhitarukkhesu mā gaṇhatha, imasmiṃ pana sālavane mayā gahitavimānaṃ parivāretvā ṭhitavimānāni gaṇhathā”ti. tattha bodhisattassa vacanakarā paṇḍitadevatā bodhisattassa vimānaṃ parivāretvā ṭhitavimānāni gaṇhiṃsu. apaṇḍitā pana devatā “kiṃ amhākaṃ attho araññavimānehi, mayaṃ manussapathe gāmanigamarājadhānidvāresu vimānāni gaṇhissāma. gāmādayo hi upanissāya vasamānā devatā lābhaggayasaggappattā hontī”ti manussapathe aṅgaṇaṭṭhāne nibbattamahārukkhesu vimānāni gaṇhiṃsu.</p>
	<p class="paratype03">athekasmiṃ divase mahatī vātavuṭṭhi uppajji. vātassa atibalavatāya daḷhamūlā vanajeṭṭhakarukkhāpi saṃbhaggasākhāviṭapā samūlā nipatiṃsu. taṃ pana aññamaññaṃ sambandhanena ṭhitaṃ sālavanaṃ patvā ito cito ca paharanto ekarukkhampi pātetuṃ nāsakkhi. bhaggavimānā devatā nippaṭisaraṇā dārake hatthesu gahetvā himavantaṃ gantvā attano pavattiṃ sālavanadevatānaṃ kathayiṃsu. tā tāsaṃ evaṃ āgatabhāvaṃ bodhisattassa ārocesuṃ. bodhisatto “paṇḍitānaṃ vacanaṃ aggahetvā nippaccayaṭṭhānaṃ gatā nāma evarūpāva hontī”ti vatvā dhammaṃ desento imaṃ gāthamāha — </p>
	<p class="paratype40">74<b>.</b> </p>
	<p class="paratype21">“sādhū sambahulā ñātī, api rukkhā araññajā. </p>
	<p class="paratype22">vāto vahati ekaṭṭhaṃ, brahantampi vanappatin”ti.</p>
	<p class="paratype03">tattha <b>sambahulā ñātī</b>ti cattāro upādāya tatuttari satasahassampi sambahulā nāma, evaṃ sambahulā aññamaññaṃ nissāya vasantā ñātakā. <b>sādhū</b>ti sobhanā pasatthā, parehi appadhaṃsiyāti attho. <b>api rukkhā araññajā</b>ti tiṭṭhantu manussabhūtā, araññe jātarukkhāpi sambahulā aññamaññūpatthambhena ṭhitā sādhuyeva. rukkhānampi hi sapaccayabhāvo laddhuṃ vaṭṭati. <b>vāto vahati ekaṭṭha</b>nti puratthimādibhedo vāto vāyanto aṅgaṇaṭṭhāne ṭhitaṃ ekaṭṭhaṃ ekakameva ṭhitaṃ <b>brahantampi vanappatiṃ</b> sākhāviṭapasampannaṃ mahārukkhampi vahati, ummūletvā pātetīti attho. bodhisatto imaṃ kāraṇaṃ kathetvā āyukkhaye yathākammaṃ gato.</p>
	<p class="paratype03">satthāpi “evaṃ, mahārājā, ñātakānaṃ tāva sāmaggiyeva laddhuṃ vaṭṭati, samaggā sammodamānā piyasaṃvāsameva vasathā”ti imaṃ dhammadesanaṃ āharitvā anusandhiṃ ghaṭetvā jātakaṃ samodhānesi — “tadā devatā buddhaparisā ahesuṃ, paṇḍitadevatā pana ahameva ahosin”ti. </p>
	<p class="paratype06">rukkhadhammajātakavaṇṇanā catutthā. </p> 
</body>
</html>