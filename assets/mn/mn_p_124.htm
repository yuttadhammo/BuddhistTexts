<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD>
<META HTTP-EQUIV="CONTENT-TYPE" CONTENT="text/html; charset=utf-8">
<TITLE>Majjhima Nikaya</TITLE>
<link rel="stylesheet" type="text/css" href="../pali.css">
</HEAD>
<BODY>
	<h3>4. bākulasuttaṃ</h3>
<p class="paratype03">209<b>.</b> evaṃ me sutaṃ — ekaṃ samayaṃ āyasmā bākulo  <span class="varc" title="bakkulo&nbsp;(sī.&nbsp;syā.&nbsp;kaṃ.&nbsp;pī.)">VAR</span> rājagahe viharati veḷuvane kalandakanivāpe. atha kho acelakassapo āyasmato bākulassa purāṇagihisahāyo yenāyasmā bākulo tenupasaṅkami; upasaṅkamitvā āyasmatā bākulena saddhiṃ sammodi. sammodanīyaṃ kathaṃ sāraṇīyaṃ vītisāretvā ekamantaṃ nisīdi. ekamantaṃ nisinno kho acelakassapo āyasmantaṃ bākulaṃ etadavoca --</p>
<p class="paratype03">“kīvaciraṃ pabbajitosi, āvuso bākulā”ti? “asīti me, āvuso, vassāni pabbajitassā”ti. “imehi pana te, āvuso bākula, asītiyā vassehi katikkhattuṃ methuno dhammo paṭisevito”ti? “na kho maṃ, āvuso kassapa, evaṃ pucchitabbaṃ — ‘imehi pana te, āvuso bākula, asītiyā vassehi katikkhattuṃ methuno dhammo paṭisevito’ti. evañca kho maṃ, āvuso kassapa, pucchitabbaṃ — ‘imehi pana te, āvuso bākula, asītiyā vassehi katikkhattuṃ kāmasaññā uppannapubbā’”ti? ( )  <span class="varc" title="(imehi&nbsp;pana&nbsp;te&nbsp;āvuso&nbsp;bakkula&nbsp;asītiyo&nbsp;vassehi&nbsp;katikkhattuṃ&nbsp;kāmasaññā&nbsp;uppannapubbāti.)&nbsp;(sī.&nbsp;pī.)">VAR</span> </p>
<p class="paratype03">210<b>.</b> “asīti me, āvuso, vassāni pabbajitassa nābhijānāmi kāmasaññaṃ uppannapubbaṃ. yaṃpāyasmā bākulo asītiyā vassehi nābhijānāti kāmasaññaṃ uppannapubbaṃ idampi mayaṃ āyasmato bākulassa acchariyaṃ abbhutadhammaṃ dhārema.</p>
<p class="paratype03">“asīti me, āvuso, vassāni pabbajitassa nābhijānāmi byāpādasaññaṃ ... pe ... vihiṃsāsaññaṃ uppannapubbaṃ. yaṃpāyasmā bākulo asītiyā vassehi nābhijānāti vihiṃsāsaññaṃ uppannapubbaṃ, idampi mayaṃ āyasmato bākulassa acchariyaṃ abbhutadhammaṃ dhārema.</p>
<p class="paratype03">“asīti me, āvuso, vassāni pabbajitassa nābhijānāmi kāmavitakkaṃ uppannapubbaṃ. yaṃpāyasmā bākulo asītiyā vassehi nābhijānāti kāmavitakkaṃ uppannapubbaṃ, idampi mayaṃ āyasmato bākulassa acchariyaṃ abbhutadhammaṃ dhārema. </p>
<p class="paratype01">“asīti me, āvuso, vassāni pabbajitassa nābhijānāmi byāpādavitakkaṃ ... pe ... vihiṃsāvitakkaṃ uppannapubbaṃ. yaṃpāyasmā bākulo asītiyā vassehi nābhijānāti vihiṃsāvitakkaṃ uppannapubbaṃ, idampi mayaṃ āyasmato bākulassa acchariyaṃ abbhutadhammaṃ dhārema. </p>
<p class="paratype03">211<b>.</b> “asīti me, āvuso, vassāni pabbajitassa nābhijānāmi gahapaticīvaraṃ sāditā. yaṃpāyasmā bākulo asītiyā vassehi nābhijānāti gahapaticīvaraṃ sāditā, idampi mayaṃ āyasmato bākulassa acchariyaṃ abbhutadhammaṃ dhārema.</p>
<p class="paratype03">“asīti me, āvuso, vassāni pabbajitassa nābhijānāmi satthena cīvaraṃ chinditā. yaṃpāyasmā bākulo asītiyā vassehi nābhijānāti satthena cīvaraṃ chinditā ... pe ... dhārema. </p>
<p class="paratype01">“asīti me, āvuso, vassāni pabbajitassa nābhijānāmi sūciyā cīvaraṃ sibbitā ... pe ... nābhijānāmi rajanena cīvaraṃ rajitā... nābhijānāmi kathine  <span class="varc" title="kaṭhine&nbsp;(sī.&nbsp;syā.&nbsp;kaṃ.&nbsp;pī.)">VAR</span> cīvaraṃ sibbitā... nābhijānāmi sabrahmacārīnaṃ cīvarakamme vicāritā  <span class="varc" title="śabrahmacārī&nbsp;cīvarakamme&nbsp;byāpāritā&nbsp;(sī.&nbsp;pī.)&quot;">VAR</span> ... nābhijānāmi nimantanaṃ sāditā... nābhijānāmi evarūpaṃ cittaṃ uppannapubbaṃ — ‘aho vata maṃ koci nimanteyyā’ti... nābhijānāmi antaraghare nisīditā... nābhijānāmi antaraghare bhuñjitā... nābhijānāmi mātugāmassa anubyañjanaso nimittaṃ gahetā... nābhijānāmi mātugāmassa dhammaṃ desitā antamaso catuppadampi gāthaṃ... nābhijānāmi bhikkhunupassayaṃ upasaṅkamitā... nābhijānāmi bhikkhuniyā dhammaṃ desitā... nābhijānāmi sikkhamānāya dhammaṃ desitā... nābhijānāmi sāmaṇeriyā dhammaṃ desitā... nābhijānāmi pabbājetā... nābhijānāmi upasampādetā... nābhijānāmi nissayaṃ dātā... nābhijānāmi sāmaṇeraṃ upaṭṭhāpetā... nābhijānāmi jantāghare nhāyitā... nābhijānāmi cuṇṇena nhāyitā... nābhijānāmi sabrahmacārīgattaparikamme vicāritā  <span class="varc" title="byāpāritā&nbsp;(sī.&nbsp;pī.)">VAR</span> ... nābhijānāmi ābādhaṃ uppannapubbaṃ, antamaso gaddūhanamattampi... nābhijānāmi bhesajjaṃ upaharitā, antamaso haritakikhaṇḍampi... nābhijānāmi apassenakaṃ apassayitā... nābhijānāmi seyyaṃ kappetā. yaṃpāyasmā ... pe ... dhārema.</p>
<p class="paratype03">“asīti me, āvuso, vassāni pabbajitassa nābhijānāmi gāmantasenāsane vassaṃ upagantā . yaṃpāyasmā bākulo asītiyā vassehi nābhijānāti gāmantasenāsane vassaṃ upagantā, idampi mayaṃ āyasmato bākulassa acchariyaṃ abbhutadhammaṃ dhārema.</p>
<p class="paratype03">“sattāhameva kho ahaṃ, āvuso, saraṇo raṭṭhapiṇḍaṃ bhuñjiṃ; atha aṭṭhamiyaṃ aññā udapādi. yaṃpāyasmā bākulo sattāhameva saraṇo raṭṭhapiṇḍaṃ bhuñji; atha aṭṭhamiyaṃ aññā udapādi idampi mayaṃ āyasmato bākulassa acchariyaṃ abbhutadhammaṃ dhārema. </p>
<p class="paratype03">212<b>.</b> “labheyyāhaṃ, āvuso bākula, imasmiṃ dhammavinaye pabbajjaṃ, labheyyaṃ upasampadan”ti. alattha kho acelakassapo imasmiṃ dhammavinaye pabbajjaṃ, alattha upasampadaṃ. acirūpasampanno panāyasmā kassapo eko vūpakaṭṭho appamatto ātāpī pahitatto viharanto nacirasseva — yassatthāya kulaputtā sammadeva agārasmā anagāriyaṃ pabbajanti tadanuttaraṃ — brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti abbhaññāsi. aññataro kho panāyasmā kassapo arahataṃ ahosi.</p>
<p class="paratype03">atha kho āyasmā bākulo aparena samayena avāpuraṇaṃ  <span class="varc" title="apāpuraṇaṃ&nbsp;(sī.&nbsp;syā.&nbsp;kaṃ.&nbsp;pī.)">VAR</span> ādāya vihārena vihāraṃ upasaṅkamitvā evamāha — “abhikkamathāyasmanto, abhikkamathāyasmanto. ajja me parinibbānaṃ bhavissatī”ti. “yaṃpāyasmā bākulo avāpuraṇaṃ ādāya vihārena vihāraṃ upasaṅkamitvā evamāha — ‘abhikkamathāyasmanto, abhikkamathāyasmanto; ajja me parinibbānaṃ bhavissatī’ti, idampi mayaṃ āyasmato bākulassa acchariyaṃ abbhutadhammaṃ dhārema”.</p>
<p class="paratype03">āyasmā bākulo majjhe bhikkhusaṅghassa nisinnakova parinibbāyi. “yaṃpāyasmā bākulo majjhe bhikkhusaṅghassa nisinnakova parinibbāyi, idampi mayaṃ āyasmato bākulassa acchariyaṃ abbhutadhammaṃ dhāremā”ti. </p>
<p class="paratype06">bākulasuttaṃ niṭṭhitaṃ catutthaṃ. </p>
</body></html>
