<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD>
<META HTTP-EQUIV="CONTENT-TYPE" CONTENT="text/html; charset=utf-8">
<TITLE>Majjhima Nikaya</TITLE>
<link rel="stylesheet" type="text/css" href="../pali.css">
</HEAD>
<BODY>
	<h3>8. vāseṭṭhasuttaṃ</h3>
<p class="paratype03">454<b>.</b> evaṃ me sutaṃ — ekaṃ samayaṃ bhagavā icchānaṅgale  <span class="varc" title="icchānaṅkale&nbsp;(sī.&nbsp;pī.)">VAR</span> viharati icchānaṅgalavanasaṇḍe. tena kho pana samayena sambahulā abhiññātā abhiññātā brāhmaṇamahāsālā icchānaṅgale paṭivasanti, seyyathidaṃ — caṅkī brāhmaṇo, tārukkho brāhmaṇo, pokkharasāti brāhmaṇo, jāṇussoṇi  <span class="varc" title="jāṇussoṇī&nbsp;(pī.),&nbsp;jāṇusoṇī&nbsp;(ka.)">VAR</span> brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā. atha kho vāseṭṭhabhāradvājānaṃ māṇavānaṃ jaṅghāvihāraṃ anucaṅkamantānaṃ anuvicarantānaṃ  <span class="varc" title="anucaṅkamamānānaṃ&nbsp;anuvicaramānānaṃ&nbsp;(sī.&nbsp;pī.)">VAR</span> ayamantarākathā udapādi — “kathaṃ, bho, brāhmaṇo hotī”ti? bhāradvājo māṇavo evamāha — “yato kho, bho, ubhato sujāto mātito ca pitito ca saṃsuddhagahaṇiko yāva sattamā pitāmahayugā akkhitto anupakkuṭṭho jātivādena — ettāvatā kho, bho, brāhmaṇo hotī”ti. vāseṭṭho māṇavo evamāha — “yato kho, bho, sīlavā ca hoti vattasampanno  <span class="varc" title="vatasampanno&nbsp;(pī.)">VAR</span> ca — ettāvatā kho, bho, brāhmaṇo hotī”ti. neva kho asakkhi bhāradvājo māṇavo vāseṭṭhaṃ māṇavaṃ saññāpetuṃ, na pana asakkhi vāseṭṭho māṇavo bhāradvājaṃ māṇavaṃ saññāpetuṃ. atha kho vāseṭṭho māṇavo bhāradvājaṃ māṇavaṃ āmantesi — “ayaṃ kho, bho bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe. taṃ kho pana bhavantaṃ gotamaṃ evaṃ kalyāṇo kittisaddo abbhuggato — ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṃ gotamaṃ etamatthaṃ pucchissāma. yathā no samaṇo gotamo byākarissati tathā naṃ dhāressāmā”ti. “evaṃ, bho”ti kho bhāradvājo māṇavo vāseṭṭhassa māṇavassa paccassosi. </p>
<p class="paratype03">455<b>.</b> atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. ekamantaṃ nisinno kho vāseṭṭho māṇavo bhagavantaṃ gāthāhi ajjhabhāsi — </p>
<p class="paratype21">“anuññātapaṭiññātā, tevijjā mayamasmubho. </p>
<p class="paratype22">ahaṃ pokkharasātissa, tārukkhassāyaṃ māṇavo. </p>
<p class="paratype21">“tevijjānaṃ yadakkhātaṃ, tatra kevalinosmase. </p>
<p class="paratype27">padakasmā veyyākaraṇā  <span class="varc" title="ṅo&nbsp;byākaraṇā&nbsp;(syā.&nbsp;kaṃ.&nbsp;ka.)&quot;">VAR</span>, jappe ācariyasādisā. </p>
<p class="paratype22">tesaṃ no jātivādasmiṃ, vivādo atthi gotama. </p>
<p class="paratype21">“jātiyā brāhmaṇo hoti, bhāradvājo iti bhāsati. </p>
<p class="paratype22">ahañca kammunā  <span class="varc" title="kammanā&nbsp;(sī.&nbsp;pī.)">VAR</span> brūmi, evaṃ jānāhi cakkhuma. </p>
<p class="paratype21">“te na sakkoma ñāpetuṃ  <span class="varc" title="śaññattuṃ&nbsp;(pī.),&nbsp;saññāpetuṃ&nbsp;(ka.)&quot;">VAR</span>, aññamaññaṃ mayaṃ ubho. </p>
<p class="paratype22">bhavantaṃ puṭṭhumāgamā, sambuddhaṃ iti vissutaṃ. </p>
<p class="paratype21">“candaṃ yathā khayātītaṃ, pecca pañjalikā janā. </p>
<p class="paratype22">vandamānā namassanti, lokasmiṃ gotamaṃ. </p>
<p class="paratype21">“cakkhuṃ loke samuppannaṃ, mayaṃ pucchāma gotamaṃ. </p>
<p class="paratype27">jātiyā brāhmaṇo hoti, udāhu bhavati kammunā  <span class="varc" title="kammanā&nbsp;(sī.&nbsp;pī.)">VAR</span> . </p>
<p class="paratype22">ajānataṃ no pabrūhi, yathā jānemu brāhmaṇan”ti. </p>
<p class="paratype03">456<b>.</b> </p>
<p class="paratype21">“tesaṃ vo ahaṃ byakkhissaṃ, (vāseṭṭhāti bhagavā) </p>
<p class="paratype27">anupubbaṃ yathātathaṃ. </p>
<p class="paratype22">jātivibhaṅgaṃ pāṇānaṃ, aññamaññāhi jātiyo. </p>
<p class="paratype21">“tiṇarukkhepi jānātha, na cāpi paṭijānare. </p>
<p class="paratype22">liṅgaṃ jātimayaṃ tesaṃ, aññamaññā hi jātiyo. </p>
<p class="paratype21">“tato kīṭe paṭaṅge ca, yāva kunthakipillike. </p>
<p class="paratype22">liṅgaṃ jātimayaṃ tesaṃ, aññamaññā hi jātiyo. </p>
<p class="paratype21">“catuppadepi jānātha, khuddake ca mahallake. </p>
<p class="paratype22">liṅgaṃ jātimayaṃ tesaṃ, aññamaññā hi jātiyo. </p>
<p class="paratype21">“pādudarepi jānātha, urage dīghapiṭṭhike. </p>
<p class="paratype22">liṅgaṃ jātimayaṃ tesaṃ, aññamaññā hi jātiyo. </p>
<p class="paratype21">“tato macchepi jānātha, udake vārigocare. </p>
<p class="paratype22">liṅgaṃ jātimayaṃ tesaṃ, aññamaññā hi jātiyo. </p>
<p class="paratype21">“tato pakkhīpi jānātha, pattayāne vihaṅgame. </p>
<p class="paratype22">liṅgaṃ jātimayaṃ tesaṃ, aññamaññā hi jātiyo. </p>
<p class="paratype21">“yathā etāsu jātīsu, liṅgaṃ jātimayaṃ puthu. </p>
<p class="paratype22">evaṃ natthi manussesu, liṅgaṃ jātimayaṃ puthu. </p>
<p class="paratype21">“na kesehi na sīsehi, na kaṇṇehi na akkhīhi. </p>
<p class="paratype22">na mukhena na nāsāya, na oṭṭhehi bhamūhi vā. </p>
<p class="paratype21">“na gīvāya na aṃsehi, na udarena na piṭṭhiyā. </p>
<p class="paratype22">na soṇiyā na urasā, na sambādhe na methune  <span class="varc" title="ṅa&nbsp;sambādhā&nbsp;na&nbsp;methunā&nbsp;(ka.)&quot;">VAR</span> . </p>
<p class="paratype21">“na hatthehi na pādehi, naṅgulīhi nakhehi vā. </p>
<p class="paratype27">na jaṅghāhi na ūrūhi, na vaṇṇena sarena vā. </p>
<p class="paratype22">liṅgaṃ jātimayaṃ neva, yathā aññāsu jātisu. </p>
<p class="paratype03">457<b>.</b> </p>
<p class="paratype21">“paccattañca sarīresu  <span class="varc" title="paccattaṃ&nbsp;sasarīresu&nbsp;(sī.&nbsp;pī.)">VAR</span>, manussesvetaṃ na vijjati. </p>
<p class="paratype22">vokārañca manussesu, samaññāya pavuccati. </p>
<p class="paratype21">“yo hi koci manussesu, gorakkhaṃ upajīvati. </p>
<p class="paratype22">evaṃ vāseṭṭha jānāhi, kassako so na brāhmaṇo. </p>
<p class="paratype21">“yo hi koci manussesu, puthusippena jīvati. </p>
<p class="paratype22">evaṃ vāseṭṭha jānāhi, sippiko so na brāhmaṇo. </p>
<p class="paratype21">“yo hi koci manussesu, vohāraṃ upajīvati. </p>
<p class="paratype22">evaṃ vāseṭṭha jānāhi, vāṇijo so na brāhmaṇo. </p>
<p class="paratype21">“yo hi koci manussesu, parapessena jīvati. </p>
<p class="paratype22">evaṃ vāseṭṭha jānāhi, pessako  <span class="varc" title="pessiko&nbsp;(sī.&nbsp;syā.&nbsp;kaṃ.&nbsp;pī.)">VAR</span> so na brāhmaṇo. </p>
<p class="paratype21">“yo hi koci manussesu, adinnaṃ upajīvati. </p>
<p class="paratype22">evaṃ vāseṭṭha jānāhi, coro eso na brāhmaṇo. </p>
<p class="paratype21">“yo hi koci manussesu, issatthaṃ upajīvati. </p>
<p class="paratype22">evaṃ vāseṭṭha jānāhi, yodhājīvo na brāhmaṇo. </p>
<p class="paratype21">“yo hi koci manussesu, porohiccena jīvati. </p>
<p class="paratype22">evaṃ vāseṭṭha jānāhi, yājako so na brāhmaṇo. </p>
<p class="paratype21">“yo hi koci manussesu, gāmaṃ raṭṭhañca bhuñjati. </p>
<p class="paratype22">evaṃ vāseṭṭha jānāhi, rājā eso na brāhmaṇo. </p>
<p class="paratype21">“na cāhaṃ brāhmaṇaṃ brūmi, yonijaṃ mattisambhavaṃ. </p>
<p class="paratype27">bhovādi  <span class="varc" title="bhovādī&nbsp;(syā.&nbsp;kaṃ.)">VAR</span> nāma so hoti, sace hoti sakiñcano. </p>
<p class="paratype22">akiñcanaṃ anādānaṃ, tamahaṃ brūmi brāhmaṇaṃ. </p>
<p class="paratype03">458<b>.</b> </p>
<p class="paratype21">“sabbasaṃyojanaṃ chetvā, yo ve na paritassati. </p>
<p class="paratype22">saṅgātigaṃ visaṃyuttaṃ  <span class="varc" title="visaññuttaṃ&nbsp;(ka.)">VAR</span>, tamahaṃ brūmi brāhmaṇaṃ. </p>
<p class="paratype21">“chetvā naddhiṃ  <span class="varc" title="ṅaddhiṃ&nbsp;(sī.&nbsp;pī.)&quot;">VAR</span> varattañca, sandānaṃ sahanukkamaṃ. </p>
<p class="paratype22">ukkhittapalighaṃ buddhaṃ, tamahaṃ brūmi brāhmaṇaṃ. </p>
<p class="paratype21">“akkosaṃ vadhabandhañca, aduṭṭho yo titikkhati. </p>
<p class="paratype22">khantībalaṃ balānīkaṃ, tamahaṃ brūmi brāhmaṇaṃ. </p>
<p class="paratype21">“akkodhanaṃ vatavantaṃ, sīlavantaṃ anussadaṃ. </p>
<p class="paratype22">dantaṃ antimasārīraṃ, tamahaṃ brūmi brāhmaṇaṃ. </p>
<p class="paratype21">“vāripokkharapatteva, āraggeriva sāsapo. </p>
<p class="paratype22">yo na limpati kāmesu, tamahaṃ brūmi brāhmaṇaṃ. </p>
<p class="paratype21">“yo dukkhassa pajānāti, idheva khayamattano. </p>
<p class="paratype22">pannabhāraṃ visaṃyuttaṃ, tamahaṃ brūmi brāhmaṇaṃ. </p>
<p class="paratype21">“gambhīrapaññaṃ medhāviṃ, maggāmaggassa kovidaṃ. </p>
<p class="paratype22">uttamatthamanuppattaṃ, tamahaṃ brūmi brāhmaṇaṃ. </p>
<p class="paratype21">“asaṃsaṭṭhaṃ gahaṭṭhehi, anāgārehi cūbhayaṃ. </p>
<p class="paratype22">anokasārimappicchaṃ, tamahaṃ brūmi brāhmaṇaṃ. </p>
<p class="paratype21">“nidhāya daṇḍaṃ bhūtesu, tasesu thāvaresu ca. </p>
<p class="paratype22">yo na hanti na ghāteti, tamahaṃ brūmi brāhmaṇaṃ. </p>
<p class="paratype21">“aviruddhaṃ viruddhesu, attadaṇḍesu nibbutaṃ. </p>
<p class="paratype22">sādānesu anādānaṃ, tamahaṃ brūmi brāhmaṇaṃ. </p>
<p class="paratype21">“yassa rāgo ca doso ca, māno makkho ca ohito. </p>
<p class="paratype22">sāsaporiva āraggā, tamahaṃ brūmi brāhmaṇaṃ. </p>
<p class="paratype03">459<b>.</b> </p>
<p class="paratype21">“akakkasaṃ viññāpaniṃ, giraṃ saccaṃ udīraye. </p>
<p class="paratype22">yāya nābhisajje kiñci, tamahaṃ brūmi brāhmaṇaṃ. </p>
<p class="paratype21">“yo ca dīghaṃ va rassaṃ vā, aṇuṃ thūlaṃ subhāsubhaṃ. </p>
<p class="paratype22">loke adinnaṃ nādeti  <span class="varc" title="ṅādiyati&nbsp;(sī.&nbsp;pī.)&quot;">VAR</span>, tamahaṃ brūmi brāhmaṇaṃ. </p>
<p class="paratype21">“āsā yassa na vijjanti, asmiṃ loke paramhi ca. </p>
<p class="paratype22">nirāsāsaṃ  <span class="varc" title="ṅirāsayaṃ&nbsp;(sī.&nbsp;pī.)&quot;">VAR</span> visaṃyuttaṃ, tamahaṃ brūmi brāhmaṇaṃ. </p>
<p class="paratype21">“yassālayā na vijjanti, aññāya akathaṃkathiṃ. </p>
<p class="paratype22">amatogadhaṃ anuppattaṃ, tamahaṃ brūmi brāhmaṇaṃ. </p>
<p class="paratype21">“yodhapuññañca pāpañca, ubho saṅgaṃ upaccagā. </p>
<p class="paratype22">asokaṃ virajaṃ suddhaṃ, tamahaṃ brūmi brāhmaṇaṃ. </p>
<p class="paratype21">“candaṃ va vimalaṃ suddhaṃ, vippasannaṃ anāvilaṃ. </p>
<p class="paratype22">nandībhavaparikkhīṇaṃ, tamahaṃ brūmi brāhmaṇaṃ. </p>
<p class="paratype21">“yo imaṃ palipathaṃ duggaṃ, saṃsāraṃ mohamaccagā. </p>
<p class="paratype27">tiṇṇo pāraṅgato jhāyī, anejo akathaṃkathī. </p>
<p class="paratype22">anupādāya nibbuto, tamahaṃ brūmi brāhmaṇaṃ. </p>
<p class="paratype21">“yodhakāme pahantvāna  <span class="varc" title="pahatvāna&nbsp;(sī.)">VAR</span>, anāgāro paribbaje. </p>
<p class="paratype22">kāmabhavaparikkhīṇaṃ, tamahaṃ brūmi brāhmaṇaṃ. </p>
<p class="paratype21">“yodhataṇhaṃ pahantvāna, anāgāro paribbaje. </p>
<p class="paratype22">taṇhābhavaparikkhīṇaṃ, tamahaṃ brūmi brāhmaṇaṃ. </p>
<p class="paratype21">“hitvā mānusakaṃ yogaṃ, dibbaṃ yogaṃ upaccagā. </p>
<p class="paratype22">sabbayogavisaṃyuttaṃ, tamahaṃ brūmi brāhmaṇaṃ. </p>
<p class="paratype21">“hitvā ratiñca aratiṃ, sītībhūtaṃ nirūpadhiṃ. </p>
<p class="paratype22">sabbalokābhibhuṃ vīraṃ, tamahaṃ brūmi brāhmaṇaṃ. </p>
<p class="paratype21">“cutiṃ yo vedi sattānaṃ, upapattiñca sabbaso. </p>
<p class="paratype22">asattaṃ sugataṃ buddhaṃ, tamahaṃ brūmi brāhmaṇaṃ. </p>
<p class="paratype21">“yassa gatiṃ na jānanti, devā gandhabbamānusā. </p>
<p class="paratype22">khīṇāsavaṃ arahantaṃ, tamahaṃ brūmi brāhmaṇaṃ. </p>
<p class="paratype21">“yassa pure ca pacchā ca, majjhe ca natthi kiñcanaṃ. </p>
<p class="paratype22">akiñcanaṃ anādānaṃ, tamahaṃ brūmi brāhmaṇaṃ. </p>
<p class="paratype21">“usabhaṃ pavaraṃ vīraṃ, mahesiṃ vijitāvinaṃ. </p>
<p class="paratype22">anejaṃ nhātakaṃ  <span class="varc" title="ṅahātakaṃ&nbsp;(sī.&nbsp;pī.)&quot;">VAR</span> buddhaṃ, tamahaṃ brūmi brāhmaṇaṃ. </p>
<p class="paratype21">“pubbenivāsaṃ yo vedi, saggāpāyañca passati. </p>
<p class="paratype22">atho jātikkhayaṃ patto, tamahaṃ brūmi brāhmaṇaṃ. </p>
<p class="paratype03">460<b>.</b> </p>
<p class="paratype21">“samaññā hesā lokasmiṃ, nāmagottaṃ pakappitaṃ. </p>
<p class="paratype22">sammuccā samudāgataṃ, tattha tattha pakappitaṃ. </p>
<p class="paratype21">“dīgharattānusayitaṃ, diṭṭhigatamajānataṃ. </p>
<p class="paratype22">ajānantā no  <span class="varc" title="ajānantā&nbsp;noti&nbsp;ajānantā&nbsp;eva&nbsp;(ṭīkā)">VAR</span> pabrunti  <span class="varc" title="pabruvanti&nbsp;(sī.&nbsp;pī.)">VAR</span>, jātiyā hoti brāhmaṇo. </p>
<p class="paratype21">“na jaccā brāhmaṇo  <span class="varc" title="vasalo&nbsp;(syā.&nbsp;kaṃ.&nbsp;ka.)">VAR</span> hoti, na jaccā hoti abrāhmaṇo  <span class="varc" title="brāhmaṇo&nbsp;(syā.&nbsp;kaṃ.&nbsp;ka.)">VAR</span> . </p>
<p class="paratype22">kammunā brāhmaṇo  <span class="varc" title="vasalo&nbsp;(syā.&nbsp;kaṃ.&nbsp;ka.)">VAR</span> hoti, kammunā hoti abrāhmaṇo  <span class="varc" title="brāhmaṇo&nbsp;(syā.&nbsp;kaṃ.&nbsp;ka.)">VAR</span> . </p>
<p class="paratype21">“kassako kammunā hoti, sippiko hoti kammunā. </p>
<p class="paratype22">vāṇijo kammunā hoti, pessako hoti kammunā. </p>
<p class="paratype21">“coropi kammunā hoti, yodhājīvopi kammunā. </p>
<p class="paratype22">yājako kammunā hoti, rājāpi hoti kammunā. </p>
<p class="paratype21">“evametaṃ yathābhūtaṃ, kammaṃ passanti paṇḍitā. </p>
<p class="paratype22">paṭiccasamuppādadassā, kammavipākakovidā. </p>
<p class="paratype21">“kammunā vattati loko, kammunā vattati pajā. </p>
<p class="paratype22">kammanibandhanā sattā, rathassāṇīva yāyato. </p>
<p class="paratype21">“tapena brahmacariyena, saṃyamena damena ca. </p>
<p class="paratype22">etena brāhmaṇo hoti, etaṃ brāhmaṇamuttamaṃ. </p>
<p class="paratype21">“tīhi vijjāhi sampanno, santo khīṇapunabbhavo. </p>
<p class="paratype22">evaṃ vāseṭṭha jānāhi, brahmā sakko vijānatan”ti. </p>
<p class="paratype03">461<b>.</b> evaṃ vutte, vāseṭṭhabhāradvājā māṇavā bhagavantaṃ etadavocuṃ — “abhikkantaṃ, bho gotama, abhikkantaṃ, bho gotama! seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya — cakkhumanto rūpāni dakkhantīti — evamevaṃ bhotā gotamena anekapariyāyena dhammo pakāsito. ete mayaṃ bhavantaṃ gotamaṃ saraṇaṃ gacchāma dhammañca bhikkhusaṅghañca. upāsake no bhavaṃ gotamo dhāretu ajjatagge pāṇupetaṃ saraṇaṃ gate”ti. </p>
<p class="paratype06">vāseṭṭhasuttaṃ niṭṭhitaṃ aṭṭhamaṃ. </p>
</body></html>
