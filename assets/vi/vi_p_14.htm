<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>Vism 1 - nidānādikathā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body><h2>13. abhiññāniddeso</h2>
<h3>dibbasotadhātukathā</h3>
<p class="paratype03">400<b>.</b> idāni dibbasotadhātuyā niddesakkamo anuppatto. tattha tato parāsu ca tīsu abhiññāsu <b>so evaṃ samāhite citte</b>tiādīnaṃ (dī. ni. 1.240 ādayo) attho vuttanayeneva veditabbo. sabbattha pana visesamattameva vaṇṇayissāma. tatra <b>dibbāya sotadhātuyā</b>ti ettha dibbasadisattā dibbā. devānaṃ hi sucaritakammanibbattā pittasemharuhirādīhi apalibuddhā upakkilesavimuttatāya dūrepi ārammaṇaṃ sampaṭicchanasamatthā dibbapasādasotadhātu hoti. ayañcāpi imassa bhikkhuno vīriyabhāvanābalanibbattā ñāṇasotadhātu tādisāyevāti dibbasadisattā dibbā. apica dibbavihāravasena paṭiladdhattā attanā ca dibbavihārasannissitattāpi dibbā. savanaṭṭhena nijjīvaṭṭhena ca sotadhātu. sotadhātukiccakaraṇena ca sotadhātu viyātipi sotadhātu. tāya dibbāya sotadhātuyā.</p>
<p class="paratype03"><b>visuddhāyā</b>ti parisuddhāya nirupakkilesāya. <b>atikkantamānusikāyā</b>ti manussūpacāraṃ atikkamitvā saddasavanena mānusikaṃ maṃsasotadhātuṃ atikkantāya vītivattitvā ṭhitāya. <b>ubho sadde suṇātī</b>ti dve sadde suṇāti. katame dve? dibbe ca mānuse ca, devānañca manussānañca saddeti vuttaṃ hoti. etena padesapariyādānaṃ veditabbaṃ. <b>ye dūre santike cā</b>ti ye saddā dūre paracakkavāḷepi ye ca santike antamaso sadehasannissitapāṇakasaddāpi, te suṇātīti vuttaṃ hoti. etena nippadesapariyādānaṃ veditabbaṃ. </p>
<p class="paratype01">kathaṃ panāyaṃ uppādetabbāti? tena bhikkhunā abhiññāpādakajjhānaṃ samāpajjitvā vuṭṭhāya parikammasamādhicittena paṭhamataraṃ pakatisotapathe dūre oḷāriko araññe sīhādīnaṃ saddo āvajjitabbo. vihāre ghaṇḍisaddo, bherisaddo, saṅkhasaddo, sāmaṇeradaharabhikkhūnaṃ sabbathāmena sajjhāyantānaṃ sajjhāyanasaddo, pakatikathaṃ kathentānaṃ “kiṃ bhante, kimāvuso”tiādisaddo, sakuṇasaddo, vātasaddo, padasaddo, pakkuthitaudakassa cicciṭāyanasaddo, ātape sussamānatālapaṇṇasaddo, kunthakipillikādisaddoti evaṃ sabboḷārikato pabhuti yathākkamena sukhumasaddā āvajjitabbā. tena puratthimāya disāya saddānaṃ saddanimittaṃ manasikātabbaṃ. pacchimāya, uttarāya, dakkhiṇāya, heṭṭhimāya, uparimāya disāya, puratthimāya anudisāya, pacchimāya, uttarāya, dakkhiṇāya anudisāya saddānaṃ saddanimittaṃ manasikātabbaṃ. oḷārikānampi sukhumānampi saddānaṃ saddanimittaṃ manasikātabbaṃ. tassa te saddā pākatikacittassāpi pākaṭā honti. parikammasamādhicittassa pana ativiya pākaṭā.</p>
<p class="paratype03">tassevaṃ saddanimittaṃ manasikaroto idāni dibbasotadhātu uppajjissatīti tesu saddesu aññataraṃ ārammaṇaṃ katvā manodvārāvajjanaṃ uppajjati. tasmiṃ niruddhe cattāri pañca vā javanāni javanti, yesaṃ purimāni tīṇi cattāri vā parikammaupacārānulomagotrabhunāmakāni kāmāvacarāni, catutthaṃ pañcamaṃ vā appanācittaṃ rūpāvacaraṃ catutthajjhānikaṃ. tattha yaṃ tena appanācittena saddhiṃ uppannaṃ ñāṇaṃ, ayaṃ dibbasotadhātūti veditabbā. tato paraṃ tasmiṃ sote patito hoti. taṃ thāmajātaṃ karontena “etthantare saddaṃ suṇāmī”ti ekaṅgulamattaṃ paricchinditvā vaḍḍhetabbaṃ. tato dvaṅgulacaturaṅgulāṭṭhaṅgulavidatthiratanāntogabbhapamukhapāsādapariveṇasaṅghārāmagocaragāmajanapadādivasena yāva cakkavāḷaṃ tato vā bhiyyopi paricchinditvā paricchinditvā vaḍḍhetabbaṃ.</p>
<p class="paratype03">evaṃ adhigatābhiñño esa pādakajjhānārammaṇena phuṭṭhokāsabbhantaragatepi sadde puna pādakajjhānaṃ asamāpajjitvāpi abhiññāñāṇena suṇātiyeva. evaṃ suṇanto ca sacepi yāva brahmalokā saṅkhabheripaṇavādisaddehi ekakolāhalaṃ hoti, pāṭiyekkaṃ vavatthapetukāmatāya sati ayaṃ saṅkhasaddo ayaṃ bherisaddoti vavatthapetuṃ sakkotiyevāti. </p>
<p class="paratype06">dibbasotadhātukathā niṭṭhitā. </p>
<h3>cetopariyañāṇakathā</h3>
<p class="paratype03">401<b>.</b> cetopariyañāṇakathāya <b>cetopariyañāṇāyā</b>ti ettha pariyātīti pariyaṃ, paricchindatīti attho. cetaso pariyaṃ cetopariyaṃ. cetopariyañca taṃ ñāṇañcāti cetopariyañāṇaṃ. tadatthāyāti vuttaṃ hoti. <b>parasattāna</b>nti attānaṃ ṭhapetvā sesasattānaṃ. <b>parapuggalāna</b>nti idampi iminā ekatthameva. veneyyavasena pana desanāvilāsena ca byañjananānattaṃ kataṃ. <b>cetasā ceto</b>ti attano cittena tesaṃ cittaṃ. <b>paricca pajānātī</b>ti paricchinditvā sarāgādivasena nānappakārato jānāti.</p>
<p class="paratype03">kathaṃ panetaṃ ñāṇaṃ uppādetabbanti? etañhi dibbacakkhuvasena ijjhati, taṃ etassa parikammaṃ. tasmā tena bhikkhunā ālokaṃ vaḍḍhetvā dibbena cakkhunā parassa hadayarūpaṃ nissāya vattamānassa lohitassa vaṇṇaṃ passitvā cittaṃ pariyesitabbaṃ. yadā hi somanassacittaṃ vattati, tadā rattaṃ nigrodhapakkasadisaṃ hoti. yadā domanassacittaṃ vattati, tadā kāḷakaṃ jambupakkasadisaṃ. yadā upekkhācittaṃ vattati, tadā pasannatilatelasadisaṃ. tasmā tena “idaṃ rūpaṃ somanassindriyasamuṭṭhānaṃ, idaṃ domanassindriyasamuṭṭhānaṃ, idaṃ upekkhindriyasamuṭṭhānan”ti parassa hadayalohitavaṇṇaṃ passitvā cittaṃ pariyesantena cetopariyañāṇaṃ thāmagataṃ kātabbaṃ. evaṃ thāmagate hi tasmiṃ anukkamena sabbampi kāmāvacaracittaṃ rūpāvacarārūpāvacaracittañca pajānāti cittā cittameva saṅkamanto vināpi hadayarūpadassanena. vuttampi cetaṃ aṭṭhakathāyaṃ “āruppe parassa cittaṃ jānitukāmo kassa hadayarūpaṃ passati, kassindriyavikāraṃ oloketīti? na kassaci. iddhimato visayo esa yadidaṃ yattha katthaci cittaṃ āvajjanto soḷasappabhedaṃ cittaṃ jānāti. akatābhinivesassa pana vasena ayaṃ kathā”ti.</p>
<p class="paratype03"><b>sarāgaṃ vā citta</b>ntiādīsu pana aṭṭhavidhaṃ lobhasahagataṃ cittaṃ <b>sarāgaṃ citta</b>nti veditabbaṃ. avasesaṃ catubhūmakaṃ kusalābyākataṃ cittaṃ <b>vītarāgaṃ</b>. dve domanassacittāni dve vicikicchuddhaccacittānīti imāni pana cattāri cittāni imasmiṃ duke saṅgahaṃ na gacchanti. keci pana therā tānipi saṅgaṇhanti. duvidhaṃ pana domanassacittaṃ <b>sadosaṃ cittaṃ</b> nāma. sabbampi catubhūmakaṃ kusalābyākataṃ <b>vītadosaṃ</b>. sesāni dasākusalacittāni imasmiṃ duke saṅgahaṃ na gacchanti. keci pana therā tānipi saṅgaṇhanti.</p>
<p class="paratype03"><b>samohaṃ</b> <b>vītamoha</b>nti ettha pana pāṭipuggalikanayena vicikicchuddhaccasahagatadvayameva <b>samohaṃ,</b> mohassa pana sabbākusalesu sambhavato dvādasavidhampi akusalacittaṃ <b>samohaṃ citta</b>nti veditabbaṃ. avasesaṃ <b>vītamohaṃ</b>. thinamiddhānugataṃ pana <b>saṃkhittaṃ</b>. uddhaccānugataṃ <b>vikkhittaṃ</b>. rūpāvacarārūpāvacaraṃ <b>mahaggataṃ</b>. avasesaṃ <b>amahaggataṃ</b>. sabbampi tebhūmakaṃ <b>sauttaraṃ</b>. lokuttaraṃ <b>anuttaraṃ</b>. upacārappattaṃ appanāppattañca <b>samāhitaṃ</b>. ubhayamappattaṃ <b>asamāhitaṃ</b>. tadaṅgavikkhambhanasamucchedapaṭipassaddhinissaraṇavimuttippattaṃ <b>vimuttaṃ</b>. pañcavidhampi etaṃ vimuttimappattaṃ <b>avimutta</b>nti veditabbaṃ. iti cetopariyañāṇalābhī bhikkhu sabbappakārampi idaṃ sarāgaṃ vā cittaṃ ... pe ... avimuttaṃ vā cittaṃ avimuttaṃ cittanti pajānātīti. </p>
<p class="paratype06">cetopariyañāṇakathā niṭṭhitā. </p>
<h3>pubbenivāsānussatiñāṇakathā</h3>
<p class="paratype03">402<b>.</b> pubbenivāsānussatiñāṇakathāyaṃ <b>pubbenivāsānussatiñāṇāyā</b>ti (dī. ni. 1.244) pubbenivāsānussatimhi yaṃ ñāṇaṃ, tadatthāya. <b>pubbenivāso</b>ti pubbe atītajātīsu nivutthakkhandhā. <b>nivutthā</b>ti ajjhāvutthā anubhūtā attano santāne uppajjitvā niruddhā. nivutthadhammā vā. <b>nivutthā</b>ti gocaranivāsena nivutthā attano viññāṇena viññātā paricchinnā, paraviññāṇaviññātāpi vā chinnavaṭumakānussaraṇādīsu, te buddhānaṃyeva labbhanti. <b>pubbenivāsānussatī</b>ti yāya satiyā pubbenivāsaṃ anussarati, sā pubbenivāsānussati. <b>ñāṇa</b>nti tāya satiyā sampayuttañāṇaṃ. evamimassa pubbenivāsānussatiñāṇassa atthāya pubbenivāsānussatiñāṇāya etassa ñāṇassa adhigamāya pattiyāti vuttaṃ hoti.</p>
<p class="paratype03"><b>anekavihita</b>nti anekavidhaṃ, anekehi vā pakārehi pavattitaṃ, saṃvaṇṇitanti attho. <b>pubbenivāsa</b>nti samanantarātītabhavaṃ ādiṃ katvā tattha tattha nivutthasantānaṃ. <b>anussaratī</b>ti khandhapaṭipāṭivasena cutipaṭisandhivasena vā anugantvā anugantvā sarati. imañhi pubbenivāsaṃ cha janā anussaranti — titthiyā, pakatisāvakā, mahāsāvakā, aggasāvakā, paccekabuddhā, buddhāti. </p>
<p class="paratype01">tattha <b>titthiyā</b> cattālīsaṃyeva kappe anussaranti, na tato paraṃ. kasmā, dubbalapaññattā. tesañhi nāmarūpaparicchedavirahitattā dubbalā paññā hoti. <b>pakatisāvakā</b> kappasatampi kappasahassampi anussarantiyeva, balavapaññattā. <b>asītimahāsāvakā</b> satasahassakappe anussaranti. <b>dve aggasāvakā</b> ekaṃ asaṅkhyeyyaṃ satasahassañca. <b>paccekabuddhā</b> dve asaṅkhyeyyāni satasahassañca. ettako hi etesaṃ abhinīhāro. <b>buddhānaṃ</b> pana paricchedo nāma natthi.</p>
<p class="paratype03">titthiyā ca khandhapaṭipāṭimeva saranti, paṭipāṭiṃ muñcitvā cutipaṭisandhivasena sarituṃ na sakkonti. tesañhi andhānaṃ viya icchitapadesokkamanaṃ natthi. yathā pana andhā yaṭṭhiṃ amuñcitvāva gacchanti, evaṃ te khandhānaṃ paṭipāṭiṃ amuñcitvāva saranti. pakatisāvakā khandhapaṭipāṭiyāpi anussaranti cutipaṭisandhivasenapi saṅkamanti. tathā asītimahāsāvakā. dvinnaṃ pana aggasāvakānaṃ khandhapaṭipāṭikiccaṃ natthi. ekassa attabhāvassa cutiṃ disvā paṭisandhiṃ passanti, puna aparassa cutiṃ disvā paṭisandhinti evaṃ cutipaṭisandhivaseneva saṅkamantā gacchanti. tathā paccekabuddhā.</p>
<p class="paratype03">buddhānaṃ pana neva khandhapaṭipāṭikiccaṃ, na cutipaṭisandhivasena saṅkamanakiccaṃ atthi. tesañhi anekāsu kappakoṭīsu heṭṭhā vā upari vā yaṃ yaṃ ṭhānaṃ icchanti, taṃ taṃ pākaṭameva hoti. tasmā anekāpi kappakoṭiyo peyyālapāḷiṃ viya saṃkhipitvā yaṃ yaṃ icchanti, tatra tatreva okkamantā sīhokkantavasena gacchanti. evaṃ gacchantānañca nesaṃ ñāṇaṃ yathā nāma katavālavedhaparicayassa sarabhaṅgasadisassa dhanuggahassa khitto saro antarā rukkhalatādīsu asajjamāno lakkheyeva patati, na sajjati, na virajjhati, evaṃ antarantarāsu jātīsu na sajjati, na virajjhati, asajjamānaṃ avirajjhamānaṃ icchiticchitaṭṭhānaṃyeva gaṇhāti.</p>
<p class="paratype03">imesu ca pana pubbenivāsaṃ anussaraṇasattesu titthiyānaṃ pubbenivāsadassanaṃ khajjupanakapabhāsadisaṃ hutvā upaṭṭhāti. pakatisāvakānaṃ dīpappabhāsadisaṃ. mahāsāvakānaṃ ukkāpabhāsadisaṃ . aggasāvakānaṃ osadhitārakappabhāsadisaṃ. paccekabuddhānaṃ candappabhāsadisaṃ. buddhānaṃ rasmisahassapaṭimaṇḍitasaradasūriyamaṇḍalasadisaṃ hutvā upaṭṭhāti.</p>
<p class="paratype03">titthiyānañca pubbenivāsānussaraṇaṃ andhānaṃ yaṭṭhikoṭigamanaṃ viya hoti. pakatisāvakānaṃ daṇḍakasetugamanaṃ viya. mahāsāvakānaṃ jaṅghasetugamanaṃ viya. aggasāvakānaṃ sakaṭasetugamanaṃ viya. paccekabuddhānaṃ mahājaṅghamaggagamanaṃ viya. buddhānaṃ mahāsakaṭamaggagamanaṃ viya.</p>
<p class="paratype03">imasmiṃ pana adhikāre sāvakānaṃ pubbenivāsānussaraṇaṃ adhippetaṃ. tena vuttaṃ “anussaratīti khandhapaṭipāṭivasena cutipaṭisandhivasena vā anugantvā anugantvā saratī”ti. </p>
<p class="paratype03">403<b>.</b> tasmā evamanussaritukāmena ādikammikena bhikkhunā pacchābhattaṃ piṇḍapātapaṭikkantena rahogatena paṭisallinena paṭipāṭiyā cattāri jhānāni samāpajjitvā abhiññāpādakacatutthajjhānato vuṭṭhāya sabbapacchimā nisajjā āvajjitabbā. tato āsanapaññāpanaṃ, senāsanappavesanaṃ, pattacīvarapaṭisāmanaṃ, bhojanakālo, gāmato āgamanakālo, gāme piṇḍāya caritakālo, gāmaṃ piṇḍāya paviṭṭhakālo, vihārato nikkhamanakālo, cetiyaṅgaṇabodhiyaṅgaṇavandanakālo, pattadhovanakālo, pattapaṭiggahaṇakālo, pattapaṭiggahaṇato yāva mukhadhovanā katakiccaṃ, paccūsakāle katakiccaṃ, majjhimayāme katakiccaṃ, paṭhamayāme katakiccanti evaṃ paṭilomakkamena sakalaṃ rattindivaṃ katakiccaṃ āvajjitabbaṃ. ettakaṃ pana pakaticittassapi pākaṭaṃ hoti. parikammasamādhicittassa pana atipākaṭameva.</p>
<p class="paratype03">sace panettha kiñci na pākaṭaṃ hoti, puna pādakajjhānaṃ samāpajjitvā vuṭṭhāya āvajjitabbaṃ. ettakena dīpe jalite viya pākaṭaṃ hoti. evaṃ paṭilomakkameneva dutiyadivasepi tatiyacatutthapañcamadivasepi dasāhepi aḍḍhamāsepi māsepi yāva saṃvaccharāpi katakiccaṃ āvajjitabbaṃ. eteneva upāyena dasavassāni vīsativassānīti yāva imasmiṃ bhave attano paṭisandhi, tāva āvajjantena purimabhave cutikkhaṇe pavattitanāmarūpaṃ āvajjitabbaṃ. pahoti hi paṇḍito bhikkhu paṭhamavāreneva paṭisandhiṃ ugghāṭetvā cutikkhaṇe nāmarūpamārammaṇaṃ kātuṃ.</p>
<p class="paratype03">yasmā pana purimabhave nāmarūpaṃ asesaṃ niruddhaṃ aññaṃ uppannaṃ, tasmā taṃ ṭhānaṃ āhundarikaṃ andhatamamiva hoti duddasaṃ duppaññena. tenāpi “na sakkomahaṃ paṭisandhiṃ ugghāṭetvā cutikkhaṇe pavattitanāmarūpamārammaṇaṃ kātun”ti dhuranikkhepo na kātabbo. tadeva pana pādakajjhānaṃ punappunaṃ samāpajjitabbaṃ. tato ca vuṭṭhāya vuṭṭhāya taṃ ṭhānaṃ āvajjitabbaṃ.</p>
<p class="paratype03">evaṃ karonto hi seyyathāpi nāma balavā puriso kūṭāgārakaṇṇikatthāya mahārukkhaṃ chindanto sākhāpalāsacchedanamatteneva pharasudhārāya vipannāya mahārukkhaṃ chindituṃ asakkontopi dhuranikkhepaṃ akatvāva kammārasālaṃ gantvā tikhiṇaṃ pharasuṃ kārāpetvā puna āgantvā chindeyya, puna vipannāya ca punapi tatheva kāretvā chindeyya. so evaṃ chindanto chinnassa chinnassa puna chetabbābhāvato acchinnassa ca chedanato nacirasseva mahārukkhaṃ pāteyya, evamevaṃ pādakajjhānā vuṭṭhāya pubbe āvajjitaṃ anāvajjitvā paṭisandhimeva āvajjanto nacirasseva paṭisandhiṃ ugghāṭetvā cutikkhaṇe pavattitanāmarūpaṃ ārammaṇaṃ kareyyāti. kaṭṭhaphālakakesohārakādīhipi ayamattho dīpetabbo.</p>
<p class="paratype03">tattha pacchimanisajjato pabhuti yāva paṭisandhito ārammaṇaṃ katvā pavattaṃ ñāṇaṃ pubbenivāsañāṇaṃ nāma na hoti. taṃ pana parikammasamādhiñāṇaṃ nāma hoti. atītaṃsañāṇantipi eke vadanti. taṃ rūpāvacaraṃ sandhāya na yujjati. yadā panassa bhikkhuno paṭisandhiṃ atikkamma cutikkhaṇe pavattitanāmarūpaṃ ārammaṇaṃ katvā manodvārāvajjanaṃ uppajjati, tasmiñca niruddhe tadevārammaṇaṃ katvā cattāri pañca vā javanāni javanti. sesaṃ pubbe vuttanayeneva purimāni parikammādināmakāni kāmāvacarāni honti. pacchimaṃ rūpāvacaraṃ catutthajjhānikaṃ appanācittaṃ. tadāssa yaṃ tena cittena saha ñāṇaṃ uppajjati, idaṃ <b>pubbenivāsānussatiñāṇaṃ</b> nāma. tena ñāṇena sampayuttāya satiyā anekavihitaṃ pubbenivāsaṃ anussarati. seyyathidaṃ, ekampi jātiṃ dvepi jātiyo ... pe ... iti sākāraṃ sauddesaṃ anekavihitaṃ pubbenivāsaṃ anussaratīti (dī. ni. 1.244). </p>
<p class="paratype03">404<b>.</b> tattha <b>ekampi jāti</b>nti ekampi paṭisandhimūlaṃ cutipariyosānaṃ ekabhavapariyāpannaṃ khandhasantānaṃ. esa nayo <b>dvepi jātiyo</b>tiādīsupi. <b>anekepi saṃvaṭṭakappe</b>tiādīsu pana parihāyamāno kappo <b>saṃvaṭṭakappo,</b> vaḍḍhamāno <b>vivaṭṭakappo</b>ti veditabbo. tattha saṃvaṭṭena <b>saṃvaṭṭaṭṭhāyī</b> gahito hoti, taṃmūlakattā. vivaṭṭena ca <b>vivaṭṭaṭṭhāyī,</b> evañhi sati yāni tāni “cattārimāni, bhikkhave, kappassa asaṅkhyeyyāni. katamāni cattāri? saṃvaṭṭo, saṃvaṭṭaṭṭhāyī, vivaṭṭo, vivaṭṭaṭṭhāyīti (a. ni. 4.156 thokaṃ visadisaṃ) vuttāni, tāni pariggahitāni honti.</p>
<p class="paratype03">tattha tayo saṃvaṭṭā — āposaṃvaṭṭo, tejosaṃvaṭṭo, vāyosaṃvaṭṭoti. tisso saṃvaṭṭasīmā — ābhassarā, subhakiṇhā, vehapphalāti.</p>
<p class="paratype03">yadā kappo tejena saṃvaṭṭati, ābhassarato heṭṭhā agginā ḍayhati. yadā āpena saṃvaṭṭati, subhakiṇhato heṭṭhā udakena vilīyati. yadā vāyunā saṃvaṭṭati, vehapphalato heṭṭhā vātena viddhaṃsati. vitthārato pana sadāpi ekaṃ buddhakhettaṃ vinassati.</p>
<p class="paratype03"><b>buddhakhettaṃ</b> nāma tividhaṃ hoti — jātikhettaṃ, āṇākhettaṃ, visayakhettañca. tattha <b>jātikhettaṃ</b> dasasahassacakkavāḷapariyantaṃ hoti. yaṃ tathāgatassa paṭisandhigahaṇādīsu kampati. <b>āṇākhettaṃ</b> koṭisatasahassacakkavāḷapariyantaṃ, yattha ratanasuttaṃ (khu. pā. 6.1 ādayo) khandhaparittaṃ (cūḷava. 251; a. ni. 4.67) dhajaggaparittaṃ (saṃ. ni. 1.249) āṭānāṭiyaparittaṃ (dī. ni. 3.275 ādayo) moraparittanti (jā. 1.2.17-18) imesaṃ parittānaṃ ānubhāvo vattati. <b>visayakhettaṃ</b> anantamaparimāṇaṃ. yaṃ “yāvatā vā pana ākaṅkheyyā”ti (a. ni. 3.81) vuttaṃ, yattha yaṃ yaṃ tathāgato ākaṅkhati, taṃ taṃ jānāti. evametesu tīsu buddhakhettesu ekaṃ āṇākhettaṃ vinassati. tasmiṃ pana vinassante jātikhettampi vinaṭṭhameva hoti. vinassantañca ekatova vinassati, saṇṭhahantampi ekato saṇṭhahati. tassevaṃ vināso ca saṇṭhahanañca veditabbaṃ. </p>
<p class="paratype03">405<b>.</b> yasmiṃ hi samaye kappo agginā nassati, āditova kappavināsakamahāmegho vuṭṭhahitvā koṭisatasahassacakkavāḷe ekaṃ mahāvassaṃ vassati. manussā tuṭṭhahaṭṭhā sabbabījāni nīharitvā vapanti. sassesu pana gokhāyitakamattesu jātesu gadrabharavaṃ ravanto ekabindumpi na vassati, tadā pacchinnaṃ pacchinnameva vassaṃ hoti. idaṃ sandhāya hi bhagavatā “hoti kho so, bhikkhave, samayo yaṃ bahūni vassāni bahūni vassasatāni bahūni vassasahassāni bahūni vassasatasahassāni devo na vassatī”ti (a. ni. 7.66) vuttaṃ. vassūpajīvino sattā kālaṅkatvā brahmaloke nibbattanti, pupphaphalūpajīviniyo ca devatā. evaṃ dīghe addhāne vītivatte tattha tattha udakaṃ parikkhayaṃ gacchati, athānupubbena macchakacchapāpi kālaṅkatvā brahmaloke nibbattanti, nerayikasattāpi. tattha nerayikā sattamasūriyapātubhāve vinassantīti eke.</p>
<p class="paratype03">jhānaṃ vinā natthi brahmaloke nibbatti, etesañca keci dubbhikkhapīḷitā keci abhabbā jhānādhigamāya, te kathaṃ tattha nibbattantīti. devaloke paṭiladdhajjhānavasena. tadā hi “vassasatasahassassaccayena kappuṭṭhānaṃ bhavissatī”ti lokabyūhā nāma kāmāvacaradevā muttasirā vikiṇṇakesā rudamukhā assūni hatthehi puñchamānā rattavatthanivatthā ativiya virūpavesadhārino hutvā manussapathe vicarantā evaṃ ārocenti “mārisā ito vassasatasahassassaccayena kappavuṭṭhānaṃ bhavissati, ayaṃ loko vinassissati, mahāsamuddopi ussussissati, ayañca mahāpathavī sineru ca pabbatarājā uddayhissanti vinassissanti. yāva brahmalokā lokavināso bhavissati. mettaṃ mārisā bhāvetha, karuṇaṃ, muditaṃ, upekkhaṃ mārisā bhāvetha, mātaraṃ upaṭṭhahatha, pitaraṃ upaṭṭhahatha, kule jeṭṭhāpacāyino hothā”ti.</p>
<p class="paratype03">tesaṃ vacanaṃ sutvā yebhuyyena manussā ca bhummadevatā ca saṃvegajātā aññamaññaṃ muducittā hutvā mettādīni puññāni karitvā devaloke nibbattanti. tattha dibbasudhābhojanaṃ bhuñjitvā vāyokasiṇe parikammaṃ katvā jhānaṃ paṭilabhanti. tadaññe pana aparāpariyavedanīyena kammena devaloke nibbattanti. aparāpariyavedanīyakammarahito hi saṃsāre saṃsaramāno satto nāma natthi. tepi tattha tatheva jhānaṃ paṭilabhanti. evaṃ devaloke paṭiladdhajjhānavasena sabbepi brahmaloke nibbattantīti.</p>
<p class="paratype03">vassūpacchedato pana uddhaṃ dīghassa addhuno accayena dutiyo sūriyo pātubhavati. vuttampi cetaṃ bhagavatā “hoti kho so, bhikkhave, samayo”ti <b>sattasūriyaṃ</b> (a. ni. 7.66) vitthāretabbaṃ. pātubhūte ca pana tasmiṃ neva rattiparicchedo, na divāparicchedo paññāyati. eko sūriyo uṭṭheti, eko atthaṃ gacchati. avicchinnasūriyasantāpova loko hoti. yathā ca pakatisūriye sūriyadevaputto hoti, evaṃ kappavināsakasūriye natthi. tattha pakatisūriye vattamāne ākāse valāhakāpi dhūmasikhāpi caranti. kappavināsakasūriye vattamāne vigatadhūmavalāhakaṃ ādāsamaṇḍalaṃ viya nimmalaṃ nabhaṃ hoti. ṭhapetvā pañca mahānadiyo sesakunnadīādīsu udakaṃ sussati.</p>
<p class="paratype03">tatopi dīghassa addhuno accayena tatiyo sūriyo pātubhavati. yassa pātubhāvā mahānadiyopi sussanti.</p>
<p class="paratype03">tatopi dīghassa addhuno accayena catuttho sūriyo pātubhavati. yassa pātubhāvā himavati mahānadīnaṃ pabhavā “sīhapapāto haṃsapātano kaṇṇamuṇḍako rathakāradaho anotattadaho chaddantadaho kuṇāladaho”ti ime satta mahāsarā sussanti.</p>
<p class="paratype03">tatopi dīghassa addhuno accayena pañcamo sūriyo pātubhavati. yassa pātubhāvā anupubbena mahāsamudde aṅgulipabbatemanamattampi udakaṃ na saṇṭhāti.</p>
<p class="paratype03">tatopi dīghassa addhuno accayena chaṭṭho sūriyo pātubhavati. yassa pātubhāvā sakalacakkavāḷaṃ ekadhūmaṃ hoti. pariyādiṇṇasinehaṃ dhūmena. yathā cidaṃ, evaṃ koṭisatasahassacakkavāḷānipi.</p>
<p class="paratype03">tatopi dīghassa addhuno accayena sattamo sūriyo pātubhavati. yassa pātubhāvā sakalacakkavāḷaṃ ekajālaṃ hoti saddhiṃ koṭisatasahassacakkavāḷehi. yojanasatikādibhedāni sinerukūṭānipi palujjitvā ākāseyeva antaradhāyanti. sā aggijālā uṭṭhahitvā cātumahārājike gaṇhāti. tattha kanakavimānaratanavimānamaṇivimānāni jhāpetvā tāvatiṃsabhavanaṃ gaṇhāti. eteneva upāyena yāva paṭhamajjhānabhūmiṃ gaṇhāti. tattha tayopi brahmaloke jhāpetvā ābhassare āhacca tiṭṭhati. sā yāva aṇumattampi saṅkhāragataṃ atthi, tāva na nibbāyati. sabbasaṅkhāraparikkhayā pana sappitelajhāpanaggisikhā viya chārikampi anavasesetvā nibbāyati. heṭṭhāākāsena saha upariākāso eko hoti mahandhakāro. </p>
<p class="paratype03">406<b>.</b> atha dīghassa addhuno accayena mahāmegho uṭṭhahitvā paṭhamaṃ sukhumaṃ sukhumaṃ vassati . anupubbena kumudanāḷayaṭṭhimusalatālakkhandhādippamāṇāhi dhārāhi vassanto koṭisatasahassacakkavāḷesu sabbaṃ daḍḍhaṭṭhānaṃ pūretvā antaradhāyati. taṃ udakaṃ heṭṭhā ca tiriyañca vāto samuṭṭhahitvā ghanaṃ karoti parivaṭumaṃ paduminipatte udakabindusadisaṃ. kathaṃ tāva mahantaṃ udakarāsiṃ ghanaṃ karotīti ce? vivarasampadānato. tañhissa tamhi tamhi vivaraṃ deti. taṃ evaṃ vātena sampiṇḍiyamānaṃ ghanaṃ kariyamānaṃ parikkhayamānaṃ anupubbena heṭṭhā otarati. otiṇṇe otiṇṇe udake brahmalokaṭṭhāne brahmalokā, upari catukāmāvacaradevalokaṭṭhāne ca devalokā pātubhavanti.</p>
<p class="paratype03">purimapathaviṭṭhānaṃ otiṇṇe pana balavavātā uppajjanti. te taṃ pihitadvāre dhamakaraṇe ṭhitaudakamiva nirassāsaṃ katvā rundhanti. madhurodakaṃ parikkhayaṃ gacchamānaṃ upari rasapathaviṃ samuṭṭhāpeti. sā vaṇṇasampannā ceva hoti gandharasasampannā ca nirudakapāyāsassa upari paṭalaṃ viya.</p>
<p class="paratype03">tadā ca ābhassarabrahmaloke paṭhamatarābhinibbattā sattā āyukkhayā vā puññakkhayā vā tato cavitvā idhūpapajjanti. te honti sayaṃpabhā antalikkhacarā. te <b>aggaññasutte</b> (dī. ni. 3.119) vuttanayena taṃ rasapathaviṃ sāyitvā taṇhābhibhūtā āluppakārakaṃ paribhuñjituṃ upakkamanti. atha nesaṃ sayaṃpabhā antaradhāyati, andhakāro hoti. te andhakāraṃ disvā bhāyanti. </p>
<p class="paratype01">tato nesaṃ bhayaṃ nāsetvā sūrabhāvaṃ janayantaṃ paripuṇṇapaṇṇāsayojanaṃ sūriyamaṇḍalaṃ pātubhavati, te taṃ disvā “ālokaṃ paṭilabhimhā”ti haṭṭhatuṭṭhā hutvā “amhākaṃ bhītānaṃ bhayaṃ nāsetvā sūrabhāvaṃ janayanto uṭṭhito, tasmā <b>“sūriyo</b> hotū”ti sūriyotvevassa nāmaṃ karonti.</p>
<p class="paratype03">atha sūriye divasaṃ ālokaṃ katvā atthaṅgate yampi ālokaṃ labhimhā, sopi no naṭṭhoti puna bhītā honti. tesaṃ evaṃ hoti “sādhu vatassa sace aññaṃ ālokaṃ labheyyāmā”ti. tesaṃ cittaṃ ñatvā viya ekūnapaṇṇāsayojanaṃ <b>candamaṇḍalaṃ</b> pātubhavati. te taṃ disvā bhiyyoso mattāya haṭṭhatuṭṭhā hutvā “amhākaṃ chandaṃ ñatvā viya uṭṭhito, tasmā <b>cando</b> hotū”ti candotvevassa nāmaṃ karonti. evaṃ candimasūriyesu pātubhūtesu nakkhattāni tārakarūpāni pātubhavanti. </p>
<p class="paratype01">tato pabhuti rattindivā paññāyanti, anukkamena ca māsaddhamāsautusaṃvaccharā. candimasūriyānaṃ pana pātubhūtadivaseyeva sinerucakkavāḷahimavantapabbatā pātubhavanti. te ca kho apubbaṃ acarimaṃ phagguṇapuṇṇamadivaseyeva pātubhavanti. kathaṃ? yathā nāma kaṅgubhatte paccamāne ekappahāreneva pupphuḷakāni uṭṭhahanti. eke padesā thūpathūpā honti, eke ninnaninnā, eke samasamā. evamevaṃ thūpathūpaṭṭhāne pabbatā honti, ninnaninnaṭṭhāne samuddā, samasamaṭṭhāne dīpāti.</p>
<p class="paratype03">atha tesaṃ sattānaṃ rasapathaviṃ paribhuñjantānaṃ kamena ekacce vaṇṇavanto, ekacce dubbaṇṇā honti. tattha vaṇṇavanto dubbaṇṇe atimaññanti. tesaṃ atimānapaccayā sāpi <b>rasapathavī</b> antaradhāyati. <b>bhūmipappaṭako</b> pātubhavati. atha nesaṃ teneva nayena sopi antaradhāyati. <b>padālatā</b> pātubhavati. teneva nayena sāpi antaradhāyati. akaṭṭhapāko <b>sāli</b> pātubhavati akaṇo athuso suddho sugandho taṇḍulapphalo.</p>
<p class="paratype03">tato nesaṃ bhājanāni uppajjanti. te sāliṃ bhājane ṭhapetvā pāsāṇapiṭṭhiyā ṭhapenti, sayameva jālasikhā uṭṭhahitvā taṃ pacati. so hoti odano sumanajātipupphasadiso, na tassa sūpena vā byañjanena vā karaṇīyaṃ atthi. yaṃ yaṃ rasaṃ bhuñjitukāmā honti, taṃ taṃ rasova hoti. tesaṃ taṃ oḷārikaṃ āhāraṃ āharayataṃ tato pabhuti muttakarīsaṃ sañjāyati. atha nesaṃ tassa nikkhamanatthāya vaṇamukhāni pabhijjanti, purisassa purisabhāvo, itthiyāpi itthibhāvo pātubhavati.</p>
<p class="paratype03">tatra sudaṃ itthī purisaṃ, puriso ca itthiṃ ativelaṃ upanijjhāyati. tesaṃ ativelaṃ upanijjhāyanapaccayā kāmapariḷāho uppajjati. tato <b>methunadhammaṃ</b> paṭisevanti. te asaddhammapaṭisevanapaccayā viññūhi garahiyamānā viheṭhiyamānā tassa asaddhammassa paṭicchādanahetu <b>agārāni</b> karonti. te agāraṃ ajjhāvasamānā anukkamena aññatarassa alasajātikassa sattassa diṭṭhānugatiṃ āpajjantā sannidhiṃ karonti. tato pabhuti kaṇopi thusopi taṇḍulaṃ pariyonandhati, lāyitaṭṭhānampi na paṭivirūhati.</p>
<p class="paratype03">te sannipatitvā anutthunanti “pāpakā vata bho dhammā sattesu pātubhūtā, mayaṃ hi pubbe manomayā ahumhā”ti <b>aggaññasutte</b> (dī. ni. 3.128) vuttanayena vitthāretabbaṃ. tato mariyādaṃ ṭhapenti. atha aññataro satto aññassa bhāgaṃ adinnaṃ ādiyati. taṃ dvikkhattuṃ paribhāsetvā tatiyavāre pāṇileṭṭudaṇḍehi paharanti. te evaṃ adinnādānagarahamusāvādadaṇḍādānesu uppannesu sannipatitvā cintayanti “yaṃnūna mayaṃ ekaṃ sattaṃ sammanneyyāma, yo no sammā khīyitabbaṃ khīyeyya, garahitabbaṃ garaheyya, pabbājetabbaṃ pabbājeyya, mayaṃ panassa sālīnaṃ bhāgaṃ anuppadassāmā”ti.</p>
<p class="paratype03">evaṃ katasanniṭṭhānesu pana sattesu imasmiṃ tāva kappe ayameva bhagavā bodhisattabhūto tena samayena tesu sattesu abhirūpataro ca dassanīyataro ca mahesakkhataro ca buddhisampanno paṭibalo niggahapaggahaṃ kātuṃ. te taṃ upasaṅkamitvā yācitvā sammanniṃsu. so tena mahājanena sammatoti <b>mahāsammato,</b> khettānaṃ adhipatīti <b>khattiyo,</b> dhammena samena pare rañjetīti <b>rājā</b>ti tīhi nāmehi paññāyittha. yañhi loke acchariyaṭṭhānaṃ, bodhisattova tattha ādipurisoti evaṃ bodhisattaṃ ādiṃ katvā khattiyamaṇḍale saṇṭhite anupubbena brāhmaṇādayopi vaṇṇā saṇṭhahiṃsu. </p>
<p class="paratype01">tattha kappavināsakamahāmeghato yāva jālupacchedo, idamekaṃ asaṅkhyeyyaṃ <b>saṃvaṭṭo</b>ti vuccati.</p>
<p class="paratype03">kappavināsakajālupacchedato yāva koṭisatasahassacakkavāḷaparipūrako sampattimahāmegho, idaṃ dutiyaṃ asaṅkhyeyyaṃ <b>saṃvaṭṭaṭṭhāyī</b>ti vuccati. </p>
<p class="paratype01">sampattimahāmeghato yāva candimasūriyapātubhāvo, idaṃ tatiyaṃ asaṅkhyeyyaṃ <b>vivaṭṭo</b>ti vuccati.</p>
<p class="paratype03">candimasūriyapātubhāvato yāva puna kappavināsakamahāmegho, idaṃ catutthaṃ asaṅkhyeyyaṃ <b>vivaṭṭaṭṭhāyī</b>ti vuccati. imāni cattāri asaṅkhyeyyāni eko mahākappo hoti. evaṃ tāva agginā vināso ca saṇṭhahanañca veditabbaṃ. </p>
<p class="paratype03">407<b>.</b> yasmiṃ pana samaye kappo udakena nassati, āditova kappavināsakamahāmegho uṭṭhahitvāti pubbe vuttanayeneva vitthāretabbaṃ. ayaṃ pana viseso, yathā tattha dutiyasūriyo, evamidha kappavināsako khārudakamahāmegho vuṭṭhāti. so ādito sukhumaṃ sukhumaṃ vassanto anukkamena mahādhārāhi koṭisatasahassacakkavāḷānaṃ pūrento vassati. khārudakena phuṭṭhaphuṭṭhā pathavīpabbatādayo vilīyanti, udakaṃ samantato vātehi dhāriyati. pathavito yāva dutiyajjhānabhūmiṃ udakaṃ gaṇhāti. tattha tayopi brahmaloke vilīyāpetvā subhakiṇhe āhacca tiṭṭhati. taṃ yāva aṇumattampi saṅkhāragataṃ atthi, tāva na vūpasammati. udakānugataṃ pana sabbasaṅkhāragataṃ abhibhavitvā sahasā vūpasammati antaradhānaṃ gacchati. heṭṭhāākāsena saha upariākāso eko hoti mahandhakāroti sabbaṃ vuttasadisaṃ. kevalaṃ panidha ābhassarabrahmalokaṃ ādiṃ katvā loko pātubhavati. subhakiṇhato ca cavitvā ābhassaraṭṭhānādīsu sattā nibbattanti.</p>
<p class="paratype03">tattha kappavināsakamahāmeghato yāva kappavināsakudakūpacchedo, idamekaṃ asaṅkhyeyyaṃ. udakūpacchedato yāva sampattimahāmegho, idaṃ dutiyaṃ asaṅkhyeyyaṃ. sampattimahāmeghato ... pe ... imāni cattāri asaṅkhyeyyāni eko mahākappo hoti. evaṃ udakena vināso ca saṇṭhahanañca veditabbaṃ. </p>
<p class="paratype03">408<b>.</b> yasmiṃ samaye kappo vātena vinassati, āditova kappavināsakamahāmegho uṭṭhahitvāti pubbe vuttanayeneva vitthāretabbaṃ. ayaṃ pana viseso, yathā tattha dutiyasūriyo, evamidha kappavināsanatthaṃ vāto samuṭṭhāti. so paṭhamaṃ thūlarajaṃ uṭṭhāpeti. tato saṇharajaṃ sukhumavālikaṃ thūlavālikaṃ sakkharapāsāṇādayoti yāva kūṭāgāramatte pāsāṇe visamaṭṭhāne ṭhitamahārukkhe ca uṭṭhāpeti. te pathavito nabhamuggatā na ca puna patanti. tattheva cuṇṇavicuṇṇā hutvā abhāvaṃ gacchanti. </p>
<p class="paratype01">athānukkamena heṭṭhā mahāpathaviyā vāto samuṭṭhahitvā pathaviṃ parivattetvā uddhaṃmūlaṃ katvā ākāse khipati. yojanasatappamāṇāpi pathavippadesā dviyojanatiyojanacatuyojanapañcayojanasatappamāṇāpi bhijjitvā vātavegena khittā ākāseyeva cuṇṇavicuṇṇā hutvā abhāvaṃ gacchanti. cakkavāḷapabbatampi sinerupabbatampi vāto ukkhipitvā ākāse khipati. te aññamaññaṃ abhihantvā cuṇṇavicuṇṇā hutvā vinassanti. eteneva upāyena bhummaṭṭhakavimānāni ca ākāsaṭṭhakavimānāni ca vināsento chakāmāvacaradevaloke vināsetvā koṭisatasahassacakkavāḷāni vināseti. tattha cakkavāḷā cakkavāḷehi himavantā himavantehi sinerū sinerūhi aññamaññaṃ samāgantvā cuṇṇavicuṇṇā hutvā vinassanti. pathavito yāva tatiyajjhānabhūmiṃ vāto gaṇhāti. tattha tayopi brahmaloke vināsetvā vehapphalaṃ āhacca tiṭṭhati. evaṃ sabbasaṅkhāragataṃ vināsetvā sayampi vinassati. heṭṭhāākāsena saha upariākāso eko hoti mahandhakāroti sabbaṃ vuttasadisaṃ. idha pana subhakiṇhabrahmalokaṃ ādiṃ katvā loko pātubhavati. vehapphalato ca cavitvā subhakiṇhaṭṭhānādīsu sattā nibbattanti.</p>
<p class="paratype03">tattha kappavināsakamahāmeghato yāva kappavināsakavātūpacchedo, idamekaṃ asaṅkhyeyyaṃ. vātūpacchedato yāva sampattimahāmegho, idaṃ dutiyaṃ asaṅkhyeyyaṃ ... pe ... imāni cattāri asaṅkhyeyyāni eko mahākappo hoti. evaṃ vātena vināso ca saṇṭhahanañca veditabbaṃ. </p>
<p class="paratype03">409<b>.</b> kiṃkāraṇā evaṃ loko vinassati? akusalamūlakāraṇā. akusalamūlesu hi ussannesu evaṃ loko vinassati. so ca kho rāge ussannatare agginā vinassati. dose ussannatare udakena vinassati. keci pana dose ussannatare agginā. rāge ussannatare udakenāti vadanti. mohe ussannatare vātena vinassati. evaṃ vinassantopi ca nirantarameva sattavāre agginā vinassati. aṭṭhame vāre udakena. puna sattavāre agginā. aṭṭhame vāre udakenāti evaṃ aṭṭhame aṭṭhame vāre vinassanto sattakkhattuṃ udakena vinassitvā puna sattavāre agginā nassati. ettāvatā tesaṭṭhi kappā atītā honti. etthantare udakena nassanavāraṃ sampattampi paṭibāhitvā laddhokāso vāto paripuṇṇacatusaṭṭhikappāyuke subhakiṇhe viddhaṃsento lokaṃ vināseti. </p>
<p class="paratype03">410<b>.</b> pubbenivāsaṃ anussarantopi ca kappānussaraṇako bhikkhu etesu kappesu anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe anussarati. kathaṃ? “amutrāsin”tiādinā (dī. ni. 1.244) nayena.</p>
<p class="paratype03">tattha <b>amutrāsi</b>nti amumhi saṃvaṭṭakappe ahaṃ amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā āsiṃ. <b>evaṃnāmo</b>ti tisso vā phusso vā. <b>evaṃgotto</b>ti kaccāno vā kassapo vā. idamassa atītabhave attano nāmagottānussaraṇavasena vuttaṃ. sace pana tasmiṃ kāle attano vaṇṇasampattiṃ vā lūkhapaṇītajīvikabhāvaṃ vā sukhadukkhabahulataṃ vā appāyukadīghāyukabhāvaṃ vā anussaritukāmo hoti, tampi anussaratiyeva. tenāha “evaṃvaṇṇo ... pe ... evamāyupariyanto”ti.</p>
<p class="paratype03">tattha <b>evaṃvaṇṇo</b>ti odāto vā sāmo vā. <b>evamāhāro</b>ti sālimaṃsodanāhāro vā pavattaphalabhojano vā. <b>evaṃ sukhadukkhapaṭisaṃvedī</b>ti anekappakārena kāyikacetasikānaṃ sāmisanirāmisādippabhedānaṃ vā sukhadukkhānaṃ paṭisaṃvedī. <b>evamāyupariyanto</b>ti evaṃ vassasataparimāṇāyupariyanto vā caturāsītikappasatasahassāyupariyanto vā. <b>so tato cuto amutra udapādi</b>nti sohaṃ tato bhavato yonito gatito viññāṇaṭṭhitito sattāvāsato sattanikāyato vā cuto puna amukasmiṃ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṃ. <b>tatrāpāsi</b>nti atha tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṃ. <b>evaṃnāmo</b>tiādi vuttanayameva.</p>
<p class="paratype03">apica yasmā <b>amutrāsi</b>nti idaṃ anupubbena ārohantassa yāvadicchakaṃ anussaraṇaṃ. <b>so tato cuto</b>ti paṭinivattantassa paccavekkhaṇaṃ, tasmā “idhūpapanno”ti imissā idhūpapattiyā anantaramevassa upapattiṭṭhānaṃ sandhāya “amutra udapādin”ti idaṃ vuttanti veditabbaṃ. <b>tatrāpāsi</b>nti evamādi panassa tatra imissā upapattiyā anantare upapattiṭṭhāne nāmagottādīnaṃ anussaraṇadassanatthaṃ vuttaṃ. <b>so tato cuto idhūpapanno</b>ti svāhaṃ tato anantarūpapattiṭṭhānato cuto idha asukasmiṃ nāma khattiyakule vā brāhmaṇakule vā nibbattoti. <b>itī</b>ti evaṃ. <b>sākāraṃ sauddesa</b>nti nāmagottavasena sauddesaṃ, vaṇṇādivasena sākāraṃ. nāmagottena hi satto tisso kassapoti uddisīyati. vaṇṇādīhi sāmo odātoti nānattato paññāyati. tasmā nāmagottaṃ uddeso, itare ākārā. <b>anekavihitaṃ pubbenivāsamanussaratī</b>ti idaṃ uttānatthamevāti. </p>
<p class="paratype06">pubbenivāsānussatiñāṇakathā niṭṭhitā. </p>
<h3>cutūpapātañāṇakathā</h3>
<p class="paratype03">411<b>.</b> sattānaṃ cutūpapātañāṇakathāya <b>cutūpapātañāṇāyā</b>ti (dī. ni. 1.247) cutiyā ca upapāte ca ñāṇāya. yena ñāṇena sattānaṃ cuti ca upapāto ca ñāyati, tadatthaṃ dibbacakkhuñāṇatthanti vuttaṃ hoti. <b>cittaṃ abhinīharati abhininnāmetī</b>ti parikammacittaṃ abhinīharati ceva abhininnāmeti ca. <b>so</b>ti so katacittābhinīhāro bhikkhu. <b>dibbenā</b>tiādīsu pana dibbasadisattā dibbaṃ. devatānañhi sucaritakammanibbattaṃ pittasemharuhirādīhi apalibuddhaṃ upakkilesavimuttatāya dūrepi ārammaṇaṃ sampaṭicchanasamatthaṃ dibbaṃ pasādacakkhu hoti. idañcāpi vīriyabhāvanābalanibbattaṃ ñāṇacakkhu tādisamevāti dibbasadisattā dibbaṃ. dibbavihāravasena paṭiladdhattā attanā ca dibbavihārasannissitattāpi dibbaṃ. ālokapariggahena mahājutikattāpi dibbaṃ. tirokuṭṭādigatarūpadassanena mahāgatikattāpi dibbaṃ. taṃ sabbaṃ saddasatthānusāreneva veditabbaṃ.</p>
<p class="paratype03">dassanaṭṭhena <b>cakkhu</b>. cakkhukiccakaraṇena cakkhumivātipi <b>cakkhu</b>. cutūpapātadassanena diṭṭhivisuddhihetuttā <b>visuddhaṃ</b>. yo hi cutimattameva passati, na upapātaṃ. so ucchedadiṭṭhiṃ gaṇhāti. yo upapātamattameva passati, na cutiṃ, so navasattapātubhāvadiṭṭhiṃ gaṇhāti. yo pana tadubhayaṃ passati, so yasmā duvidhampi taṃ diṭṭhigataṃ ativattati. tasmāssa taṃdassanaṃ diṭṭhivisuddhihetu hoti. ubhayampi cetaṃ buddhaputtā passanti. tena vuttaṃ “cutūpapātadassanena diṭṭhivisuddhihetuttā visuddhan”ti.</p>
<p class="paratype03">manussūpacāraṃ atikkamitvā rūpadassanena <b>atikkantamānusakaṃ,</b> mānusakaṃ vā maṃsacakkhuṃ atikkantattā atikkantamānusakanti veditabbaṃ. tena dibbena cakkhunā visuddhena atikkantamānusakena. <b>satte passatī</b>ti manussānaṃ maṃsacakkhunā viya satte oloketi.</p>
<p class="paratype03"><b>cavamāne upapajjamāne</b>ti ettha cutikkhaṇe upapattikkhaṇe vā dibbacakkhunā daṭṭhuṃ na sakkā. ye pana āsannacutikā idāni cavissanti, te cavamānā. ye ca gahitapaṭisandhikā sampatinibbattāva, te upapajjamānāti adhippetā. te evarūpe cavamāne ca upapajjamāne ca passatīti dasseti.</p>
<p class="paratype03"><b>hīne</b>ti mohanissandayuttattā hīnānaṃ jātikulabhogādīnaṃ vasena hīḷite ohīḷite oññāte avaññāte. <b>paṇīte</b>ti amohanissandayuttattā tabbiparīte. <b>suvaṇṇe</b>ti adosanissandayuttattā iṭṭhakantamanāpavaṇṇayutte. <b>dubbaṇṇe</b>ti dosanissandayuttattā aniṭṭhākantāmanāpavaṇṇayutte. anabhirūpe virūpetipi attho. <b>sugate</b>ti sugatigate. alobhanissandayuttattā vā aḍḍhe mahaddhane. <b>duggate</b>ti duggatigate. lobhanissandayuttattā vā dalidde appannapāne.</p>
<p class="paratype03"><b>yathākammupage</b>ti yaṃ yaṃ kammaṃ upacitaṃ, tena tena upagate. tattha purimehi cavamānetiādīhi dibbacakkhukiccaṃ vuttaṃ. iminā pana padena yathākammupagañāṇakiccaṃ. tassa ca ñāṇassa ayamuppattikkamo, idha bhikkhu heṭṭhā nirayābhimukhaṃ ālokaṃ vaḍḍhetvā nerayike satte passati mahādukkhamanubhavamāne. taṃ dassanaṃ dibbacakkhukiccameva. so evaṃ manasikaroti “kiṃ nu kho kammaṃ katvā ime sattā etaṃ dukkhaṃ anubhavantī”ti. athassa idaṃ nāma katvāti taṃkammārammaṇaṃ ñāṇaṃ uppajjati. tathā uparidevalokābhimukhaṃ ālokaṃ vaḍḍhetvā nandanavanamissakavanaphārusakavanādīsu satte passati mahāsampattiṃ anubhavamāne. tampi dassanaṃ dibbacakkhukiccameva. so evaṃ manasikaroti “kiṃ nu kho kammaṃ katvā ime sattā etaṃ sampattiṃ anubhavantī”ti. athassa idaṃ nāma katvāti taṃkammārammaṇaṃ ñāṇaṃ uppajjati. idaṃ yathākammupagañāṇaṃ nāma. imassa visuṃ parikammaṃ nāma natthi, yathā cimassa, evaṃ anāgataṃsañāṇassāpi. dibbacakkhupādakāneva hi imāni dibbacakkhunā saheva ijjhanti. </p>
<p class="paratype01"><b>kāyaduccaritenā</b>tiādīsu duṭṭhu caritaṃ, duṭṭhaṃ vā caritaṃ kilesapūtikattāti duccaritaṃ. kāyena duccaritaṃ, kāyato vā uppannaṃ duccaritanti kāyaduccaritaṃ, itaresupi eseva nayo. <b>samannāgatā</b>ti samaṅgībhūtā. <b>ariyānaṃ upavādakā</b>ti buddhapaccekabuddhasāvakānaṃ ariyānaṃ antamaso gihisotāpannānampi anatthakāmā hutvā antimavatthunā vā guṇaparidhaṃsanena vā upavādakā akkosakā garahakāti vuttaṃ hoti. tattha natthi imesaṃ samaṇadhammo, assamaṇā eteti vadanto antimavatthunā upavadati. natthi imesaṃ jhānaṃ vā vimokkho vā maggo vā phalaṃ vātiādīni vadanto guṇaparidhaṃsanavasena upavadatīti veditabbo. so ca jānaṃ vā upavadeyya ajānaṃ vā, ubhayathāpi ariyūpavādova hoti. bhāriyaṃ kammaṃ ānantariyasadisaṃ saggāvaraṇañca maggāvaraṇañca, satekicchaṃ pana hoti. tassa āvibhāvatthaṃ idaṃ vatthu veditabbaṃ.</p>
<p class="paratype03">aññatarasmiṃ kira gāme eko thero ca daharabhikkhu ca piṇḍāya caranti. te paṭhamaghareyeva uḷuṅkamattaṃ uṇhayāguṃ labhiṃsu. therassa ca kucchivāto rujjhati. so cintesi “ayaṃ yāgu mayhaṃ sappāyā, yāva na sītalā hoti, tāva naṃ pivāmī”ti. so manussehi ummāratthāya āhaṭe dārukhaṇḍe nisīditvā pivi. itaro taṃ jigucchanto “atikhuddābhibhūto mahallako, amhākaṃ lajjitabbakaṃ akāsī”ti āha. thero gāme caritvā vihāraṃ gantvā daharabhikkhuṃ āha “atthi te, āvuso, imasmiṃ sāsane patiṭṭhā”ti? āma, bhante, sotāpanno ahanti. tena hāvuso, uparimaggatthāya vāyāmaṃ mā akāsi. khīṇāsavo tayā upavaditoti. so taṃ khamāpesi. tenassa taṃ kammaṃ pākatikaṃ ahosi.</p>
<p class="paratype03">tasmā yo aññopi ariyaṃ upavadati, tena gantvā sace attanā vuḍḍhataro hoti, ukkuṭikaṃ nisīditvā “ahaṃ āyasmantaṃ idañcidañca avacaṃ, taṃ me khamāhī”ti khamāpetabbo. sace navakataro hoti, vanditvā ukkuṭikaṃ nisīditvā añjaliṃ paggahetvā “ahaṃ, bhante, tumhe idañcidañca avacaṃ, taṃ me khamathā”ti khamāpetabbo. sace disāpakkanto hoti, sayaṃ vā gantvā saddhivihārikādike vā pesetvā khamāpetabbo.</p>
<p class="paratype03">sace ca nāpi gantuṃ, na pesetuṃ sakkā hoti, ye tasmiṃ vihāre bhikkhū vasanti, tesaṃ santikaṃ gantvā sace navakatarā honti, ukkuṭikaṃ nisīditvā, sace vuḍḍhatarā, vuḍḍhe vuttanayeneva paṭipajjitvā “ahaṃ, bhante, asukaṃ nāma āyasmantaṃ idañcidañca avacaṃ, khamatu me so āyasmā”ti vatvā khamāpetabbaṃ. sammukhā akhamantepi etadeva kattabbaṃ.</p>
<p class="paratype03">sace ekacārikabhikkhu hoti, nevassa vasanaṭṭhānaṃ, na gataṭṭhānaṃ paññāyati, ekassa paṇḍitassa bhikkhuno santikaṃ gantvā “ahaṃ, bhante, asukaṃ nāma āyasmantaṃ idañcidañca avacaṃ, taṃ me anussarato vippaṭisāro hoti, kiṃ karomī”ti vattabbaṃ. so vakkhati “tumhe mā cintayittha, thero tumhākaṃ khamati, cittaṃ vūpasamethā”ti. tenāpi ariyassa gatadisābhimukhena añjaliṃ paggahetvā khamatūti vattabbaṃ. sace so parinibbuto hoti, parinibbutamañcaṭṭhānaṃ gantvā yāvasivathikaṃ gantvāpi khamāpetabbaṃ. evaṃ kate neva saggāvaraṇaṃ, na maggāvaraṇaṃ hoti, pākatikameva hotīti.</p>
<p class="paratype03"><b>micchādiṭṭhikā</b>ti viparītadassanā. <b>micchādiṭṭhikammasamādānā</b>ti micchādiṭṭhivasena samādinnanānāvidhakammā, ye ca micchādiṭṭhimūlakesu kāyakammādīsu aññepi samādapenti. ettha ca vacīduccaritaggahaṇeneva ariyūpavāde manoduccaritaggahaṇena ca micchādiṭṭhiyā saṅgahitāyapi imesaṃ dvinnaṃ puna vacanaṃ mahāsāvajjabhāvadassanatthanti veditabbaṃ. mahāsāvajjo hi ariyūpavādo, ānantariyasadisattā. vuttampi cetaṃ “seyyathāpi, sāriputta, bhikkhu sīlasampanno samādhisampanno paññāsampanno diṭṭheva dhamme aññaṃ ārādheyya, evaṃsampadamidaṃ, sāriputta, vadāmi taṃ vācaṃ appahāya taṃ cittaṃ appahāya taṃ diṭṭhiṃ appaṭinissajjitvā yathābhataṃ nikkhitto, evaṃ niraye”ti (ma. ni. 1.149). micchādiṭṭhito ca mahāsāvajjataraṃ nāma aññaṃ natthi. yathāha “nāhaṃ, bhikkhave, aññaṃ ekadhammampi samanupassāmi, yaṃ evaṃ mahāsāvajjaṃ, yathayidaṃ, bhikkhave, micchādiṭṭhi. micchādiṭṭhiparamāni, bhikkhave, vajjānī”ti (a. ni. 1.310).</p>
<p class="paratype03"><b>kāyassa bhedā</b>ti upādiṇṇakkhandhapariccāgā. <b>parammaraṇā</b>ti tadanantaraṃ abhinibbattikkhandhaggahaṇe. atha vā kāyassa bhedāti jīvitindriyassa upacchedā. parammaraṇāti cuticittato uddhaṃ. <b>apāya</b>nti evamādi sabbaṃ nirayavevacanameva.</p>
<p class="paratype03">nirayo hi saggamokkhahetubhūtā puññasammatā ayā apetattā, sukhānaṃ vā āyassa abhāvā <b>apāyo</b>. dukkhassa gati paṭisaraṇanti <b>duggati,</b> dosabahulatāya vā duṭṭhena kammunā nibbattā gatīti <b>duggati</b>. vivasā nipatanti ettha dukkaṭakārinoti <b>vinipāto</b>. vinassantā vā ettha patanti saṃbhijjamānaṅgapaccaṅgātipi <b>vinipāto</b>. natthi ettha assādasaññito ayoti <b>nirayo</b>.</p>
<p class="paratype03">atha vā <b>apāya</b>ggahaṇena tiracchānayoniṃ dīpeti. tiracchānayoni hi apāyo sugatito apetattā, na duggati mahesakkhānaṃ nāgarājādīnaṃ sambhavato. <b>duggati</b>ggahaṇena pettivisayaṃ. so hi apāyo ceva duggati ca, sugatito apetattā dukkhassa ca gatibhūtattā. na tu vinipāto asurasadisaṃ avinipatitattā. <b>vinipāta</b>ggahaṇena asurakāyaṃ. so hi yathāvuttena atthena apāyo ceva duggati ca sabbasamussayehi ca vinipatitattā vinipātoti vuccati. <b>niraya</b>ggahaṇena avīciādianekappakāraṃ nirayamevāti. <b>upapannā</b>ti upagatā, tattha abhinibbattāti adhippāyo. vuttavipariyāyena sukkapakkho veditabbo.</p>
<p class="paratype03">ayaṃ pana viseso, tattha sugatiggahaṇena manussagatipi saṅgayhati. saggaggahaṇena devagatiyeva. tattha sundarā gatīti <b>sugati</b>. rūpādīhi visayehi suṭṭhu aggoti <b>saggo</b>. so sabbopi lujjanapalujjanaṭṭhena <b>loko</b>ti ayaṃ vacanattho.</p>
<p class="paratype03">“iti dibbena cakkhunā”tiādi sabbaṃ nigamanavacanaṃ. evaṃ dibbena cakkhunā ... pe ... passatīti ayamettha saṅkhepattho. </p>
<p class="paratype03">412<b>.</b> evaṃ passitukāmena pana ādikammikena kulaputtena kasiṇārammaṇaṃ abhiññāpādakajjhānaṃ sabbākārena abhinīhārakkhamaṃ katvā “tejokasiṇaṃ, odātakasiṇaṃ, ālokakasiṇan”ti imesu tīsu kasiṇesu aññataraṃ āsannaṃ kātabbaṃ. upacārajjhānagocaraṃ katvā vaḍḍhetvā ṭhapetabbaṃ. na tattha appanā uppādetabbāti adhippāyo. sace hi uppādeti, pādakajjhānanissayaṃ hoti, na parikammanissayaṃ. imesu ca pana tīsu ālokakasiṇaṃyeva seṭṭhataraṃ. tasmā taṃ vā itaresaṃ vā aññataraṃ kasiṇaniddese vuttanayena uppādetvā upacārabhūmiyaṃyeva ṭhatvā vaḍḍhetabbaṃ. vaḍḍhanānayopi cassa tattha vuttanayeneva veditabbo.</p>
<p class="paratype03">vaḍḍhitaṭṭhānassa antoyeva rūpagataṃ passitabbaṃ. rūpagataṃ passato panassa parikammassa vāro atikkamati. tato āloko antaradhāyati. tasmiṃ antarahite rūpagatampi na dissati. athānena punappunaṃ pādakajjhānameva pavisitvā tato vuṭṭhāya āloko pharitabbo. evaṃ anukkamena āloko thāmagato hotīti ettha āloko hotūti yattakaṃ ṭhānaṃ paricchindati, tattha āloko tiṭṭhatiyeva. divasampi nisīditvā passato rūpadassanaṃ hoti. rattiṃ tiṇukkāya maggapaṭipanno cettha puriso opammaṃ.</p>
<p class="paratype03">eko kira rattiṃ tiṇukkāya maggaṃ paṭipajji. tassa sā tiṇukkā vijjhāyi. athassa samavisamāni na paññāyiṃsu. so taṃ tiṇukkaṃ bhūmiyaṃ ghaṃsitvā tiṇukkā puna ujjālesi. sā pajjalitvā purimālokato mahantataraṃ ālokaṃ akāsi. evaṃ punappunaṃ vijjhātaṃ ujjālayato kamena sūriyo uṭṭhāsi. sūriye uṭṭhite ukkāya kammaṃ natthīti taṃ chaḍḍetvā divasampi agamāsi. tattha ukkāloko viya parikammakāle kasiṇāloko. ukkāya vijjhātāya samavisamānaṃ adassanaṃ viya rūpagataṃ passato parikammassa vārātikkamena āloke antarahite rūpagatānaṃ adassanaṃ. ukkāya ghaṃsanaṃ viya punappunaṃ pavesanaṃ. ukkāya purimālokato mahantatarālokakaraṇaṃ viya puna parikammaṃ karoto balavatarālokapharaṇaṃ. sūriyuṭṭhānaṃ viya thāmagatālokassa yathāparicchedena ṭhānaṃ. tiṇukkaṃ chaḍḍetvā divasampi gamanaṃ viya parittālokaṃ chaḍḍetvā thāmagatenālokena divasampi rūpadassanaṃ.</p>
<p class="paratype03">tattha yadā tassa bhikkhuno maṃsacakkhussa anāpāthagataṃ antokucchigataṃ hadayavatthunissitaṃ heṭṭhāpathavītalanissitaṃ tirokuṭṭapabbatapākāragataṃ paracakkavāḷagatanti idaṃ rūpaṃ ñāṇacakkhussa āpāthaṃ āgacchati, maṃsacakkhunā dissamānaṃ viya hoti, tadā dibbacakkhu uppannaṃ hotīti veditabbaṃ. tadeva cettha rūpadassanasamatthaṃ, na pubbabhāgacittāni.</p>
<p class="paratype03">taṃ panetaṃ puthujjanassa paribandho hoti. kasmā? so hi yasmā yattha yattha āloko hotūti adhiṭṭhāti, taṃ taṃ pathavīsamuddapabbate vinivijjhitvāpi ekālokaṃ hoti, athassa tattha bhayānakāni yakkharakkhasādirūpāni passato bhayaṃ uppajjati. yena cittavikkhepaṃ patvā jhānavibbhantako hoti, tasmā rūpadassane appamattena bhavitabbaṃ.</p>
<p class="paratype03">tatrāyaṃ dibbacakkhuno uppattikkamo. vuttappakārametaṃ rūpamārammaṇaṃ katvā manodvārāvajjane uppajjitvā niruddhe tadeva rūpaṃ ārammaṇaṃ katvā cattāri pañca vā javanāni uppajjantīti sabbaṃ purimanayeneva veditabbaṃ. idhāpi pubbabhāgacittāni savitakkasavicārāni kāmāvacarāni. pariyosāne atthasādhakacittaṃ catutthajjhānikaṃ rūpāvacaraṃ. tena sahajātaṃ ñāṇaṃ sattānaṃ cutūpapāte ñāṇantipi dibbacakkhuñāṇantipi vuccatīti. </p>
<p class="paratype06">cutūpapātañāṇakathā niṭṭhitā. </p>
<h3>pakiṇṇakakathā</h3>
<p class="paratype03">413<b>.</b> </p>
<p class="paratype21">iti pañcakkhandhavidū, pañca abhiññā avoca yā nātho. </p>
<p class="paratype22">tā ñatvā tāsu ayaṃ, pakiṇṇakakathāpi viññeyyā.</p>
<p class="paratype03">etāsu hi yadetaṃ cutūpapātañāṇasaṅkhātaṃ dibbacakkhu, tassa anāgataṃsañāṇañca yathākammupagañāṇañcāti dvepi paribhaṇḍañāṇāni honti. iti imāni ca dve iddhividhādīni ca pañcāti satta abhiññāñāṇāni idhāgatāni. idāni tesaṃ ārammaṇavibhāge asammohatthaṃ — </p>
<p class="paratype21">ārammaṇattikā vuttā, ye cattāro mahesinā. </p>
<p class="paratype22">sattannamapi ñāṇānaṃ, pavattiṃ tesu dīpaye.</p>
<p class="paratype03">tatrāyaṃ dīpanā. cattāro hi ārammaṇattikā mahesinā vuttā. katame cattāro? parittārammaṇattiko, maggārammaṇattiko, atītārammaṇattiko, ajjhattārammaṇattikoti (dha. sa. tikamātikā 13, 16, 19, 21). </p>
<p class="paratype03">414<b>.</b> tattha <b>iddhividhañāṇaṃ</b> parittamahaggatātītānāgatapaccuppannājjhattabahiddhārammaṇavasena sattasu ārammaṇesu pavattati. kathaṃ? tañhi yadā kāyaṃ cittasannissitaṃ katvā adissamānena kāyena gantukāmo cittavasena kāyaṃ pariṇāmeti, mahaggatacitte samodahati samāropeti, tadā upayogaladdhaṃ ārammaṇaṃ hotīti katvā rūpakāyārammaṇato parittārammaṇaṃ hoti. yadā cittaṃ kāyasannissitaṃ katvā dissamānena kāyena gantukāmo kāyavasena cittaṃ pariṇāmeti, pādakajjhānacittaṃ rūpakāye samodahati samāropeti, tadā upayogaladdhaṃ ārammaṇaṃ hotīti katvā mahaggatacittārammaṇato mahaggatārammaṇaṃ hoti.</p>
<p class="paratype03">yasmā pana tadeva cittaṃ atītaṃ niruddhaṃ ārammaṇaṃ karoti, tasmā atītārammaṇaṃ hoti. mahādhātunidhāne mahākassapattherādīnaṃ viya anāgataṃ adhiṭṭhahantānaṃ anāgatārammaṇaṃ hoti. <b>mahākassapatthero</b> kira mahādhātunidhānaṃ karonto “anāgate aṭṭhārasavassādhikāni dvevassasatāni ime gandhā mā sussiṃsu, pupphāni mā milāyiṃsu, dīpā mā nibbāyiṃsū”ti (dha. sa. aṭṭha. 1434) adhiṭṭhahi. sabbaṃ tatheva ahosi. <b>assaguttatthero</b> vattaniyasenāsane bhikkhusaṅghaṃ sukkhabhattaṃ bhuñjamānaṃ disvā udakasoṇḍiṃ divase divase purebhatte dadhirasaṃ hotūti adhiṭṭhāsi. purebhatte gahitaṃ dadhirasaṃ hoti. pacchābhatte pākatikaudakameva (dha. sa. aṭṭha. 1434). kāyaṃ pana cittasannissitaṃ katvā adissamānena kāyena gamanakāle paccuppannārammaṇaṃ hoti.</p>
<p class="paratype03">kāyavasena cittaṃ, cittavasena vā kāyaṃ pariṇāmanakāle attano kumārakavaṇṇādinimmānakāle ca sakāyacittānaṃ ārammaṇakaraṇato ajjhattārammaṇaṃ hoti. bahiddhā hatthiassādidassanakāle pana bahiddhārammaṇanti evaṃ tāva iddhividhañāṇassa sattasu ārammaṇesu pavatti veditabbā. </p>
<p class="paratype03">415<b>.</b> <b>dibbasotadhātuñāṇaṃ</b> parittapaccuppannājjhattabahiddhārammaṇavasena catūsu ārammaṇesu pavattati. kathaṃ? tañhi yasmā saddaṃ ārammaṇaṃ karoti, saddo ca paritto, tasmā parittārammaṇaṃ hoti. vijjamānaṃyeva pana saddaṃ ārammaṇaṃ katvā pavattanato paccuppannārammaṇaṃ hoti. taṃ attano kucchisaddasavanakāle ajjhattārammaṇaṃ. paresaṃ saddasavanakāle bahiddhārammaṇanti evaṃ dibbasotadhātuñāṇassa catūsu ārammaṇesu pavatti veditabbā. </p>
<p class="paratype03">416<b>.</b> <b>cetopariyañāṇaṃ</b> parittamahaggatāppamāṇamaggātītānāgatapaccuppannabahiddhārammaṇavasena aṭṭhasu ārammaṇesu pavattati. kathaṃ? tañhi paresaṃ kāmāvacaracittajānanakāle parittārammaṇaṃ hoti. rūpāvacarārūpāvacaracittajānanakāle mahaggatārammaṇaṃ hoti. maggaphalajānanakāle appamāṇārammaṇaṃ hoti.</p>
<p class="paratype03">ettha ca puthujjano sotāpannassa cittaṃ na jānāti. sotāpanno vā sakadāgāmissāti evaṃ yāva arahato netabbaṃ. arahā pana sabbesaṃ cittaṃ jānāti. aññopi ca uparimo heṭṭhimassāti ayaṃ viseso veditabbo. maggacittārammaṇakāle maggārammaṇaṃ hoti. yadā pana atīte sattadivasabbhantare ca anāgate sattadivasabbhantare ca paresaṃ cittaṃ jānāti, tadā atītārammaṇaṃ anāgatārammaṇañca hoti. </p>
<p class="paratype01">kathaṃ paccuppannārammaṇaṃ hoti. paccuppannaṃ nāma tividhaṃ — khaṇapaccuppannaṃ, santatipaccuppannaṃ, addhāpaccuppannañca. tattha uppādaṭṭhitibhaṅgappattaṃ <b>khaṇapaccuppannaṃ</b>. ekadvesantativārapariyāpannaṃ <b>santatipaccuppannaṃ</b>. tattha andhakāre nisīditvā ālokaṭṭhānaṃ gatassa na tāva ārammaṇaṃ pākaṭaṃ hoti, yāva pana taṃ pākaṭaṃ hoti, etthantare ekadvesantativārā veditabbā. ālokaṭṭhāne vicaritvā ovarakaṃ paviṭṭhassāpi na tāva sahasā rūpaṃ pākaṭaṃ hoti, yāva pana taṃ pākaṭaṃ hoti, etthantare ekadvesantativārā veditabbā. dūre ṭhatvā pana rajakānaṃ hatthavikāraṃ, ghaṇḍibherīākoṭanavikārañca disvāpi na tāva saddaṃ suṇāti, yāva pana taṃ suṇāti, etasmimpi antare ekadvesantativārā veditabbā. evaṃ tāva <b>majjhimabhāṇakā</b>.</p>
<p class="paratype03"><b>saṃyuttabhāṇakā</b> pana rūpasantati arūpasantatīti dve santatiyo vatvā udakaṃ akkamitvā gatassa yāva tīre akkantaudakalekhā na vippasīdati, addhānato āgatassa yāva kāye usumabhāvo na vūpasammati, ātapā āgantvā gabbhaṃ paviṭṭhassa yāva andhakārabhāvo na vigacchati, antogabbhe kammaṭṭhānaṃ manasi karitvā divā vātapānaṃ vivaritvā olokentassa yāva akkhīnaṃ phandanabhāvo na vūpasammati, ayaṃ <b>rūpasantati</b> nāma. dve tayo javanavārā <b>arūpasantati</b> nāmāti vatvā tadubhayampi <b>santatipaccuppannaṃ</b> nāmāti vadanti. </p>
<p class="paratype01">ekabhavaparicchinnaṃ pana <b>addhāpaccuppannaṃ</b> nāma. yaṃ sandhāya <b>bhaddekarattasutte</b> “yo cāvuso, mano ye ca dhammā ubhayametaṃ paccuppannaṃ, tasmiṃ ce paccuppanne chandarāgappaṭibaddhaṃ hoti viññāṇaṃ, chandarāgappaṭibaddhattā viññāṇassa tadabhinandati, tadabhinandanto paccuppannesu dhammesu saṃhīratī”ti (ma. ni. 3.284) vuttaṃ. santatipaccuppannañcettha aṭṭhakathāsu āgataṃ. addhāpaccuppannaṃ sutte.</p>
<p class="paratype03">tattha keci khaṇapaccuppannaṃ cittaṃ cetopariyañāṇassa ārammaṇaṃ hotīti vadanti. kiṃ kāraṇā? yasmā iddhimato ca parassa ca ekakkhaṇe cittaṃ uppajjatīti. idañca nesaṃ opammaṃ, yathā ākāse khitte pupphamuṭṭhimhi avassaṃ ekaṃ pupphaṃ ekassa vaṇṭena vaṇṭaṃ paṭivijjhati, evaṃ parassa cittaṃ jānissāmīti rāsivasena mahājanassa citte āvajjite avassaṃ ekassa cittaṃ ekena cittena uppādakkhaṇe vā ṭhitikkhaṇe vā bhaṅgakkhaṇe vā paṭivijjhatīti. taṃ pana vassasatampi vassasahassampi āvajjanto yena ca cittena āvajjati, yena ca jānāti. tesaṃ dvinnaṃ sahaṭhānābhāvato āvajjanajavanānañca aniṭṭhaṭṭhāne nānārammaṇabhāvappattidosato ayuttanti aṭṭhakathāsu paṭikkhittaṃ.</p>
<p class="paratype03">santatipaccuppannaṃ pana addhāpaccuppannañca ārammaṇaṃ hotīti veditabbaṃ. tattha yaṃ vattamānajavanavīthito atītānāgatavasena dvittijavanavīthiparimāṇe kāle parassa cittaṃ, taṃ sabbampi santatipaccuppannaṃ nāma. “addhāpaccuppannaṃ pana javanavārena dīpetabban”ti <b>saṃyuttaṭṭhakathāyaṃ</b> vuttaṃ. taṃ suṭṭhu vuttaṃ.</p>
<p class="paratype03">tatrāyaṃ dīpanā, iddhimā parassa cittaṃ jānitukāmo āvajjati, āvajjanaṃ khaṇapaccuppannaṃ ārammaṇaṃ katvā teneva saha nirujjhati. tato cattāri pañca vā javanāni. yesaṃ pacchimaṃ iddhicittaṃ, sesāni kāmāvacarāni, tesaṃ sabbesampi tadeva niruddhaṃ cittamārammaṇaṃ hoti, na ca tāni nānārammaṇāni honti, addhāvasena paccuppannārammaṇattā. ekārammaṇattepi ca iddhicittameva parassa cittaṃ jānāti, na itarāni. yathā cakkhudvāre cakkhuviññāṇameva rūpaṃ passati, na itarānīti. iti idaṃ santatipaccuppannassa ceva addhāpaccuppannassa ca vasena paccuppannārammaṇaṃ hoti. yasmā vā santatipaccuppannampi addhāpaccuppanneyeva patati, tasmā addhāpaccuppannavasenevetaṃ paccuppannārammaṇanti veditabbaṃ. parassa cittārammaṇattāyeva pana bahiddhārammaṇaṃ hotīti evaṃ cetopariyañāṇassa aṭṭhasu ārammaṇesu pavatti veditabbā. </p>
<p class="paratype03">417<b>.</b> <b>pubbenivāsañāṇaṃ</b> parittamahaggatāppamāṇamaggātītājjhattabahiddhānavattabbārammaṇavasena aṭṭhasu ārammaṇesu pavattati. kathaṃ? tañhi kāmāvacarakkhandhānussaraṇakāle parittārammaṇaṃ hoti. rūpāvacarārūpāvacarakkhandhānussaraṇakāle mahaggatārammaṇaṃ. atīte attanā parehi vā bhāvitamaggaṃ sacchikataphalañca anussaraṇakāle appamāṇārammaṇaṃ. bhāvitamaggameva anussaraṇakāle maggārammaṇaṃ. niyamato panetaṃ atītārammaṇameva.</p>
<p class="paratype03">tattha kiñcāpi cetopariyañāṇayathākammupagañāṇānipi atītārammaṇāni honti, atha kho tesaṃ cetopariyañāṇassa sattadivasabbhantarātītaṃ cittameva ārammaṇaṃ. tañhi aññaṃ khandhaṃ vā khandhapaṭibaddhaṃ vā na jānāti. maggasampayuttacittārammaṇattā pana pariyāyato maggārammaṇanti vuttaṃ. yathākammupagañāṇassa ca atītaṃ cetanāmattameva ārammaṇaṃ. pubbenivāsañāṇassa pana atītā khandhā khandhapaṭibaddhañca kiñci anārammaṇaṃ nāma natthi . tañhi atītakkhandhakhandhapaṭibaddhesu dhammesu sabbaññutaññāṇagatikaṃ hotīti ayaṃ viseso veditabbo. ayamettha aṭṭhakathānayo. yasmā pana “kusalā khandhā iddhividhañāṇassa cetopariyañāṇassa pubbenivāsānussatiñāṇassa yathākammupagañāṇassa anāgataṃsañāṇassa ārammaṇapaccayena paccayo”ti (paṭṭhā. 1.1.404) paṭṭhāne vuttaṃ. tasmā cattāropi khandhā cetopariyañāṇayathākammupagañāṇānaṃ ārammaṇā honti. tatrāpi yathākammupagañāṇassa kusalākusalā evāti.</p>
<p class="paratype03">attano khandhānussaraṇakāle panetaṃ ajjhattārammaṇaṃ. parassa khandhānussaraṇakāle bahiddhārammaṇaṃ. “atīte vipassī bhagavā ahosi. tassa mātā bandhumatī, pitā bandhumā”tiādinā (dī. ni. 2.12) nayena nāmagottapathavīnimittādianussaraṇakāle navattabbārammaṇaṃ hoti. <b>nāmagotta</b>nti cettha khandhūpanibandho sammutisiddho byañjanattho daṭṭhabbo, na byañjanaṃ. byañjanañhi saddāyatanasaṅgahitattā parittaṃ hoti. yathāha “niruttipaṭisambhidā parittārammaṇā”ti (vibha. 749). ayamettha amhākaṃ khanti. evaṃ pubbenivāsañāṇassa aṭṭhasu ārammaṇesu pavatti veditabbā. </p>
<p class="paratype03">418<b>.</b> <b>dibbacakkhuñāṇaṃ</b> parittapaccuppannājjhattabahiddhārammaṇavasena catūsu ārammaṇesu pavattati. kathaṃ? tañhi yasmā rūpaṃ ārammaṇaṃ karoti, rūpañca parittaṃ, tasmā parittārammaṇaṃ hoti. vijjamāneyeva ca rūpe pavattattā paccuppannārammaṇaṃ. attano kucchigatādirūpadassanakāle ajjhattārammaṇaṃ. parassa rūpadassanakāle bahiddhārammaṇanti evaṃ dibbacakkhuñāṇassa catūsu ārammaṇesu pavatti veditabbā. </p>
<p class="paratype03">419<b>.</b> <b>anāgataṃsañāṇaṃ</b> parittamahaggatāppamāṇamaggānāgatājjhattabahiddhānavattabbārammaṇavasena aṭṭhasu ārammaṇesu pavattati. kathaṃ? tañhi “ayaṃ anāgate kāmāvacare nibbattissatī”ti jānanakāle parittārammaṇaṃ hoti. “rūpāvacare arūpāvacare vā nibbattissatī”ti jānanakāle mahaggatārammaṇaṃ. “maggaṃ bhāvessati, phalaṃ sacchikarissatī”ti jānanakāle appamāṇārammaṇaṃ. “maggaṃ bhāvessati”cceva jānanakāle maggārammaṇaṃ. niyamato pana taṃ anāgatārammaṇameva.</p>
<p class="paratype03">tattha kiñcāpi cetopariyañāṇampi anāgatārammaṇaṃ hoti, atha kho tassa sattadivasabbhantarānāgataṃ cittameva ārammaṇaṃ. tañhi aññaṃ khandhaṃ vā khandhapaṭibaddhaṃ vā na jānāti. anāgataṃsañāṇassa pubbenivāsañāṇe vuttanayena anāgate anārammaṇaṃ nāma natthi. “ahaṃ amutra nibbattissāmī”ti jānanakāle ajjhattārammaṇaṃ. “asuko amutra nibbattissatī”ti jānanakāle bahiddhārammaṇaṃ. “anāgate metteyyo bhagavā uppajjissati (dī. ni. 3.107). subrahmā nāmassa brāhmaṇo pitā bhavissati. brahmavatī nāma brāhmaṇī mātā”tiādinā pana nayena nāmagottajānanakāle pubbenivāsañāṇe vuttanayeneva na vattabbārammaṇaṃ hotīti evaṃ anāgataṃsañāṇassa aṭṭhasu ārammaṇesu pavatti veditabbā. </p>
<p class="paratype03">420<b>.</b> <b>yathākammupagañāṇaṃ</b> parittamahaggatātītājjhattabahiddhārammaṇavasena pañcasu ārammaṇesu pavattati. kathaṃ? tañhi kāmāvacarakammajānanakāle parittārammaṇaṃ hoti. rūpāvacarārūpāvacarakammajānanakāle mahaggatārammaṇaṃ. atītameva jānātīti atītārammaṇaṃ. attano kammaṃ jānanakāle ajjhattārammaṇaṃ. parassa kammaṃ jānanakāle bahiddhārammaṇaṃ hoti. evaṃ yathākammupagañāṇassa pañcasu ārammaṇesu pavatti veditabbā. yañcettha ajjhattārammaṇañceva bahiddhārammaṇañcāti vuttaṃ, taṃ kālena ajjhattaṃ kālena bahiddhā jānanakāle ajjhattabahiddhārammaṇampi hotiyevāti. </p>
<p class="paratype06">iti sādhujanapāmojjatthāya kate visuddhimagge </p>
<p class="paratype06">abhiññāniddeso nāma </p>
<p class="paratype06">terasamo paricchedo. </p>
</body></html>
