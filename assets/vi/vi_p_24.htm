<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>Vism 1 - nidānādikathā</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body><h2>23. paññābhāvanānisaṃsaniddeso</h2>
<h3>ānisaṃsapakāsanā</h3>
<p class="paratype03">854<b>.</b> yaṃ pana vuttaṃ “paññābhāvanāya ko ānisaṃso”ti, tattha vadāma. ayañhi paññābhāvanā nāma anekasatānisaṃsā. tassā dīghenāpi addhunā na sukaraṃ vitthārato ānisaṃsaṃ pakāsetuṃ. saṅkhepato panassā nānākilesaviddhaṃsanaṃ, ariyaphalarasānubhavanaṃ, nirodhasamāpattisamāpajjanasamatthatā, āhuneyyabhāvādisiddhīti ayamānisaṃso veditabbo. </p>
<h3>nānākilesaviddhaṃsanakathā</h3>
<p class="paratype03">855<b>.</b> tattha yaṃ nāmarūpaparicchedato paṭṭhāya sakkāyadiṭṭhādīnaṃ vasena <b>nānākilesaviddhaṃsanaṃ</b> vuttaṃ, ayaṃ lokikāya paññābhāvanāya ānisaṃso. yaṃ ariyamaggakkhaṇe saṃyojanādīnaṃ vasena <b>nānākilesaviddhaṃsanaṃ</b> vuttaṃ, ayaṃ lokuttarāya paññābhāvanāya ānisaṃsoti veditabbo. </p>
<p class="paratype21">bhīmavegānupatitā, asanīva siluccaye. </p>
<p class="paratype22">vāyuvegasamuṭṭhito, araññamiva pāvako. </p>
<p class="paratype21">andhakāraṃ viya ravi, satejujjalamaṇḍalo. </p>
<p class="paratype22">dīgharattānupatitaṃ, sabbānatthavidhāyakaṃ. </p>
<p class="paratype21">kilesajālaṃ paññā hi, viddhaṃsayati bhāvitā. </p>
<p class="paratype22">sandiṭṭhikamato jaññā, ānisaṃsamimaṃ idha. </p>
<h3>phalasamāpattikathā</h3>
<p class="paratype03">856<b>.</b> <b>ariyaphalarasānubhavana</b>nti na kevalañca kilesaviddhaṃsanaññeva, ariyaphalarasānubhavanampi paññābhāvanāya ānisaṃso. ariyaphalanti hi sotāpattiphalādi sāmaññaphalaṃ vuccati. tassa dvīhākārehi rasānubhavanaṃ hoti. maggavīthiyañca phalasamāpattivasena ca pavattiyaṃ. tatrāssa maggavīthiyaṃ pavatti dassitāyeva. </p>
<p class="paratype03">857<b>.</b> apica ye “saṃyojanappahānamattameva phalaṃ nāma, na koci añño dhammo atthī”ti vadanti, tesaṃ anunayatthaṃ idaṃ suttampi dassetabbaṃ — “kathaṃ payogapaṭippassaddhipaññā phale ñāṇaṃ? sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. tampayogapaṭippassaddhattā uppajjati sammādiṭṭhi, maggassetaṃ phalan”ti (paṭi. ma. 1.63) vitthāretabbaṃ.</p>
<p class="paratype03">“cattāro maggā apariyāpannā, cattāri ca sāmaññaphalāni, ime dhammā appamāṇārammaṇā” (dha. sa. 1422). “mahaggato dhammo appamāṇassa dhammassa anantarapaccayena paccayo”ti (paṭṭhā. 2.12.62) evamādīnipi cettha sādhakāni. </p>
<p class="paratype03">858<b>.</b> phalasamāpattiyaṃ pavattidassanatthaṃ panassa idaṃ pañhākammaṃ — kā phalasamāpatti, ke taṃ samāpajjanti, ke na samāpajjanti, kasmā samāpajjanti, kathañcassā samāpajjanaṃ hoti, kathaṃ ṭhānaṃ, kathaṃ vuṭṭhānaṃ, kiṃ phalassa anantaraṃ, kassa ca phalaṃ anantaranti? </p>
<p class="paratype03">859<b>.</b> tattha <b>kā phalasamāpattī</b>ti yā ariyaphalassa nirodhe appanā. </p>
<p class="paratype03">860<b>.</b> <b>ke taṃ samāpajjanti, ke na samāpajjantī</b>ti sabbepi puthujjanā na samāpajjanti. kasmā? anadhigatattā. ariyā pana sabbepi samāpajjanti. kasmā? adhigatattā. uparimā pana heṭṭhimaṃ na samāpajjanti, puggalantarabhāvupagamanena paṭippassaddhattā. heṭṭhimā ca uparimaṃ, anadhigatattā. attano attanoyeva pana phalaṃ samāpajjantīti idamettha sanniṭṭhānaṃ.</p>
<p class="paratype03">keci pana “sotāpannasakadāgāminopi na samāpajjanti. uparimā dveyeva samāpajjantī”ti vadanti. idañca tesaṃ kāraṇaṃ, ete hi samādhismiṃ paripūrakārinoti. taṃ puthujjanassāpi attanā paṭiladdhalokiyasamādhisamāpajjanato akāraṇameva. kiñcettha kāraṇākāraṇacintāya. nanu pāḷiyaṃyeva vuttaṃ — “katame dasa gotrabhudhammā vipassanāvasena uppajjanti? sotāpattimaggapaṭilābhatthāya uppādaṃ pavattaṃ ... pe ... upāyāsaṃ bahiddhā saṅkhāranimittaṃ abhibhuyyatīti gotrabhu. sotāpattiphalasamāpattatthāya sakadāgāmimaggaṃ ... pe ... arahattaphalasamāpattatthāya... suññatavihārasamāpattatthāya... animittavihārasamāpattatthāya uppādaṃ ... pe ... bahiddhā saṅkhāranimittaṃ abhibhuyyatīti gotrabhū”ti (paṭi. ma. 1.60). tasmā sabbepi ariyā attano attano phalaṃ samāpajjantīti niṭṭhamettha gantabbaṃ. </p>
<p class="paratype03">861<b>.</b> <b>kasmā samāpajjantī</b>ti diṭṭhadhammasukhavihāratthaṃ. yathā hi rājā rajjasukhaṃ, devatā dibbasukhaṃ anubhavanti, evaṃ ariyā “ariyaṃ lokuttarasukhaṃ anubhavissāmā”ti addhānapparicchedaṃ katvā icchiticchitakkhaṇe phalasamāpattiṃ samāpajjanti. </p>
<p class="paratype03">862<b>.</b> <b>kathañcassā samāpajjanaṃ hoti, kathaṃ ṭhānaṃ, kathaṃ vuṭṭhāna</b>nti dvīhi tāva ākārehi assā samāpajjanaṃ hoti — nibbānato aññassa ārammaṇassa amanasikārā nibbānassa ca manasikārā. yathāha — “dve kho, āvuso, paccayā animittāya cetovimuttiyā samāpattiyā sabbanimittānañca amanasikāro, animittāya ca dhātuyā manasikāro”ti (ma. ni. 1.458). </p>
<p class="paratype03">863<b>.</b> ayampanettha samāpajjanakkamo. phalasamāpattatthikena hi ariyasāvakena rahogatena paṭisallīnena udayabbayādivasena saṅkhārā vipassitabbā. tassa pavattānupubbavipassanassa saṅkhārārammaṇagotrabhuñāṇānantarā phalasamāpattivasena nirodhe cittaṃ appeti. phalasamāpattininnatāya cettha sekkhassāpi phalameva uppajjati, na maggo.</p>
<p class="paratype03">ye pana vadanti “sotāpanno ‘phalasamāpattiṃ samāpajjissāmī’ti vipassanaṃ paṭṭhapetvā sakadāgāmī hoti. sakadāgāmī ca anāgāmī”ti, te vattabbā “evaṃ sati anāgāmī arahā bhavissati, arahā paccekabuddho, paccekabuddho ca buddho. tasmā na kiñci etaṃ, pāḷivaseneva ca paṭikkhittan”tipi na gahetabbaṃ. idameva pana gahetabbaṃ — sekkhassāpi phalameva uppajjati, na maggo. phalañcassa sace anena paṭhamajjhāniko maggo adhigato hoti. paṭhamajjhānikameva uppajjati. sace dutiyādīsu aññatarajjhāniko, dutiyādīsu aññatarajjhānikamevāti. evaṃ tāvassā samāpajjanaṃ hoti. </p>
<p class="paratype03">864<b>.</b> “tayo kho, āvuso, paccayā animittāya cetovimuttiyā ṭhitiyā sabbanimittānañca amanasikāro, animittāya ca dhātuyā manasikāro, pubbe ca abhisaṅkhāro”ti (ma. ni. 1.458) vacanato panassā tīhākārehi ṭhānaṃ hoti. tattha <b>pubbe ca abhisaṅkhāro</b>ti samāpattito pubbe kālaparicchedo. “asukasmiṃ nāma kāle vuṭṭhahissāmī”ti paricchinnattā hissā yāva so kālo nāgacchati, tāva ṭhānaṃ hoti. evamassā ṭhānaṃ hotīti. </p>
<p class="paratype03">865<b>.</b> “dve kho, āvuso, paccayā animittāya cetovimuttiyā vuṭṭhānāya sabbanimittānañca manasikāro, animittāya ca dhātuyā amanasikāro”ti (ma. ni. 1.458) vacanato panassā dvīhākārehi vuṭṭhānaṃ hoti. tattha <b>sabbanimittāna</b>nti rūpanimittavedanāsaññāsaṅkhāraviññāṇanimittānaṃ. kāmañca na sabbānevetāni ekato manasikaroti sabbasaṅgāhikavasena panetaṃ vuttaṃ. tasmā yaṃ bhavaṅgassa ārammaṇaṃ hoti, taṃ manasikaroto phalasamāpattivuṭṭhānaṃ hotīti evamassā vuṭṭhānaṃ veditabbaṃ. </p>
<p class="paratype03">866<b>.</b> <b>kiṃ phalassa anantaraṃ, kassa ca phalaṃ anantara</b>nti phalassa tāva phalameva vā anantaraṃ hoti, bhavaṅgaṃ vā. phalaṃ pana atthi maggānantaraṃ, atthi phalānantaraṃ, atthi gotrabhuanantaraṃ, atthi nevasaññānāsaññāyatanānantaraṃ. tattha maggavīthiyaṃ maggānantaraṃ, purimassa purimassa pacchimaṃ pacchimaṃ phalānantaraṃ. phalasamāpattīsu purimaṃ purimaṃ gotrabhuanantaraṃ. <b>gotrabhū</b>ti cettha anulomaṃ veditabbaṃ. vuttañhetaṃ paṭṭhāne — “arahato anulomaṃ phalasamāpattiyā anantarapaccayena paccayo. sekkhānaṃ anulomaṃ phalasamāpattiyā anantarapaccayena paccayo”ti (paṭṭhā. 1.1.417). yena phalena nirodhā vuṭṭhānaṃ hoti, taṃ nevasaññānāsaññāyatanānantaranti. tattha ṭhapetvā maggavīthiyaṃ uppannaṃ phalaṃ avasesaṃ sabbaṃ phalasamāpattivasena pavattaṃ nāma. evametaṃ maggavīthiyaṃ phalasamāpattiyaṃ vā uppajjanavasena, </p>
<p class="paratype21">paṭippassaddhadarathaṃ, amatārammaṇaṃ subhaṃ. </p>
<p class="paratype22">vantalokāmisaṃ santaṃ, sāmaññaphalamuttamaṃ. </p>
<p class="paratype21">ojavantena sucinā, sukhena abhisanditaṃ. </p>
<p class="paratype22">yena sātātisātena, amatena madhuṃ viya. </p>
<p class="paratype21">taṃ sukhaṃ tassa ariyassa, rasabhūtamanuttaraṃ. </p>
<p class="paratype22">phalassa paññaṃ bhāvetvā, yasmā vindati paṇḍito. </p>
<p class="paratype21">tasmā ariyaphalassetaṃ, rasānubhavanaṃ idha. </p>
<p class="paratype22">vipassanābhāvanāya, ānisaṃsoti vuccati. </p>
<h3>nirodhasamāpattikathā</h3>
<p class="paratype03">867<b>.</b> <b>nirodhasamāpattisamāpajjanasamatthatā</b>ti na kevalañca ariyaphalarasānubhavanaṃyeva, ayaṃ pana nirodhasamāpattiyā samāpajjanasamatthatāpi imissā paññābhāvanāya ānisaṃsoti veditabbo.</p>
<p class="paratype03">tatridaṃ nirodhasamāpattiyā vibhāvanatthaṃ pañhākammaṃ — kā nirodhasamāpatti, ke taṃ samāpajjanti, ke na samāpajjanti, kattha samāpajjanti, kasmā samāpajjanti, kathañcassā samāpajjanaṃ hoti, kathaṃ ṭhānaṃ, kathaṃ vuṭṭhānaṃ, vuṭṭhitassa kiṃninnaṃ cittaṃ hoti, matassa ca samāpannassa ca ko viseso, nirodhasamāpatti kiṃ saṅkhatā asaṅkhatā lokiyā lokuttarā nipphannā anipphannāti? </p>
<p class="paratype03">868<b>.</b> tattha <b>kā nirodhasamāpattī</b>ti yā anupubbanirodhavasena cittacetasikānaṃ dhammānaṃ appavatti. <b>ke taṃ samāpajjanti, ke na samāpajjantī</b>ti sabbepi puthujjanā, sotāpannā, sakadāgāmino, sukkhavipassakā ca anāgāmino, arahanto na samāpajjanti. aṭṭhasamāpattilābhino pana anāgāmino, khīṇāsavā ca samāpajjanti. “dvīhi balehi samannāgatattā, tayo ca saṅkhārānaṃ paṭippassaddhiyā, soḷasahi ñāṇacariyāhi, navahi samādhicariyāhi vasībhāvatā paññā nirodhasamāpattiyā ñāṇan”ti (paṭi. ma. mātikā 1.34) hi vuttaṃ. ayañca sampadā ṭhapetvā aṭṭhasamāpattilābhino anāgāmikhīṇāsave aññesaṃ natthi. tasmā teyeva samāpajjanti, na aññe. </p>
<p class="paratype03">869<b>.</b> katamāni panettha dve balāni ... pe ... katamā vasībhāvatāti? na ettha kiñci amhehi vattabbaṃ atthi. sabbamidaṃ etassa uddesassa niddese vuttameva. yathāha — </p>
<p class="paratype02"><b>“dvīhi</b> <b>balehī</b>ti dve balāni samathabalaṃ vipassanābalaṃ. katamaṃ samathabalaṃ? nekkhammavasena cittassa ekaggatā avikkhepo samathabalaṃ. abyāpādavasena... ālokasaññāvasena... avikkhepavasena ... pe ... paṭinissaggānupassiassāsavasena... paṭinissaggānupassipassāsavasena cittassa ekaggatā avikkhepo samathabalanti. kenaṭṭhena samathabalaṃ? paṭhamajjhānena nīvaraṇe na kampatīti samathabalaṃ. dutiyajjhānena vitakkavicāre ... pe ... nevasaññānāsaññāyatanasamāpattiyā ākiñcaññāyatanasaññāya na kampatīti samathabalaṃ. uddhacce ca uddhaccasahagatakilese ca khandhe ca na kampati na calati na vedhatīti samathabalaṃ. idaṃ <b>samathabalaṃ</b>. </p>
<p class="paratype02">“katamaṃ vipassanābalaṃ? aniccānupassanā vipassanābalaṃ. dukkhānupassanā... anattānupassanā... nibbidānupassanā... virāgānupassanā... nirodhānupassanā... paṭinissaggānupassanā vipassanābalaṃ. rūpe aniccānupassanā ... pe ... rūpe paṭinissaggānupassanā vipassanābalaṃ. vedanāya... saññāya... saṅkhāresu... viññāṇe... cakkhusmiṃ ... pe ... jarāmaraṇe aniccānupassanā. jarāmaraṇe paṭinissaggānupassanā vipassanābalanti. kenaṭṭhena vipassanābalaṃ? aniccānupassanāya niccasaññāya na kampatīti vipassanābalaṃ. dukkhānupassanāya sukhasaññāya na kampatīti... anattānupassanāya attasaññāya na kampatīti... nibbidānupassanāya nandiyā na kampatīti... virāgānupassanāya rāge na kampatīti... nirodhānupassanāya samudaye na kampatīti... paṭinissaggānupassanāya ādāne na kampatīti vipassanābalaṃ. avijjāya ca avijjāsahagatakilese ca khandhe ca na kampati na calati na vedhatīti vipassanābalaṃ. idaṃ <b>vipassanābalaṃ</b>. </p>
<p class="paratype02"><b>“tayo ca saṅkhārānaṃ paṭippassaddhiyā</b>ti katamesaṃ tiṇṇannaṃ saṅkhārānaṃ paṭippassaddhiyā? dutiyajjhānaṃ samāpannassa vitakkavicārā vacīsaṅkhārā paṭippassaddhā honti. catutthaṃ jhānaṃ samāpannassa assāsapassāsā kāyasaṅkhārā paṭippassaddhā honti. saññāvedayitanirodhaṃ samāpannassa saññā ca vedanā ca cittasaṅkhārā paṭippassaddhā honti. imesaṃ tiṇṇannaṃ saṅkhārānaṃ paṭippassaddhiyā. </p>
<p class="paratype02"><b>“soḷasahi</b> <b>ñāṇacariyāhī</b>ti katamāhi soḷasahi ñāṇacariyāhi? aniccānupassanā ñāṇacariyā. dukkhā... anattā... nibbidā... virāgā... nirodhā... paṭinissaggā... vivaṭṭānupassanā ñāṇacariyā. sotāpattimaggo ñāṇacariyā. sotāpattiphalasamāpatti ñāṇacariyā. sakadāgāmimaggo ... pe ... arahattaphalasamāpatti ñāṇacariyā. imāhi soḷasahi ñāṇacariyāhi. </p>
<p class="paratype02"><b>“navahi samādhicariyāhī</b>ti katamāhi navahi samādhicariyāhi? paṭhamajjhānaṃ samādhicariyā. dutiyajjhānaṃ ... pe ... nevasaññānāsaññāyatanasamāpatti samādhicariyā. paṭhamajjhānapaṭilābhatthāya vitakko ca vicāro ca pīti ca sukhañca cittekaggatā ca ... pe ... nevasaññānāsaññāyatanasamāpattiṃ paṭilābhatthāya vitakko ca vicāro ca pīti ca sukhañca cittekaggatā ca. imāhi navahi samādhicariyāhi. </p>
<p class="paratype02"><b>“vasī</b>ti pañca vasiyo — āvajjanavasī, samāpajjanavasī, adhiṭṭhānavasī, vuṭṭhānavasī, paccavekkhaṇavasī. paṭhamajjhānaṃ yatthicchakaṃ yadicchakaṃ yāvaticchakaṃ āvajjati, āvajjanāya dandhāyitattaṃ natthīti āvajjanavasī. paṭhamajjhānaṃ yatthicchakaṃ yadicchakaṃ yāvaticchakaṃ samāpajjati, samāpajjanāya dandhāyitattaṃ natthīti samāpajjanavasī ... pe ... adhiṭṭhāti adhiṭṭhāne ... pe ... vuṭṭhāti vuṭṭhāne ... pe ... paccavekkhati paccavekkhaṇāya dandhāyitattaṃ natthīti paccavekkhaṇavasī. dutiyaṃ ... pe ... nevasaññānāsaññāyatanasamāpattiṃ yatthicchakaṃ yadicchakaṃ yāvaticchakaṃ āvajjati ... pe ... paccavekkhati. paccavekkhaṇāya dandhāyitattaṃ natthīti paccavekkhaṇavasī. imā pañca vasiyo”ti (paṭi. ma. 1.83). </p>
<p class="paratype03">870<b>.</b> ettha ca “soḷasahi ñāṇacariyāhī”ti ukkaṭṭhaniddeso esa. anāgāmino pana cuddasahi ñāṇacariyāhi hoti. yadi evaṃ sakadāgāmino dvādasahi sotāpannassa ca dasahi kiṃ na hotīti? na hoti, samādhipāribandhikassa pañca kāmaguṇikarāgassa appahīnattā. tesaṃ hi so appahīno. tasmā samathabalaṃ na paripuṇṇaṃ hoti, tasmiṃ aparipūre dvīhi balehi samāpajjitabbaṃ nirodhasamāpattiṃ balavekallena samāpajjituṃ na sakkonti. anāgāmissa pana so pahīno, tasmā esa paripuṇṇabalo hoti. paripuṇṇabalattā sakkoti. tenāha bhagavā — “nirodhā vuṭṭhahantassa nevasaññānāsaññāyatanakusalaṃ phalasamāpattiyā anantarapaccayena paccayo”ti (paṭṭhā. 1.1.417). idañhi paṭṭhāne mahāpakaraṇe anāgāminova nirodhā vuṭṭhānaṃ sandhāya vuttanti. </p>
<p class="paratype03">871<b>.</b> <b>kattha samāpajjantī</b>ti pañcavokārabhave. kasmā? anupubbasamāpattisabbhāvato. catuvokārabhave pana paṭhamajjhānādīnaṃ uppatti natthi. tasmā na sakkā tattha samāpajjitunti. keci pana “vatthussa abhāvā”ti vadanti. </p>
<p class="paratype03">872<b>.</b> <b>kasmā samāpajjantī</b>ti saṅkhārānaṃ pavattibhede ukkaṇṭhitvā diṭṭheva dhamme acittakā hutvā “nirodhaṃ nibbānaṃ patvā sukhaṃ viharissāmā”ti samāpajjanti. </p>
<p class="paratype03">873<b>.</b> <b>kathañcassā samāpajjanaṃ hotī</b>ti samathavipassanāvasena ussakkitvā katapubbakiccassa nevasaññānāsaññāyatanaṃ nirodhayato, evamassa samāpajjanaṃ hoti. yo hi samathavaseneva ussakkati, so nevasaññānāsaññāyatanasamāpattiṃ patvā tiṭṭhati. yo pana vipassanāvaseneva ussakkati, so phalasamāpattiṃ patvā tiṭṭhati. yo pana ubhayavaseneva ussakkitvā pubbakiccaṃ katvā nevasaññānāsaññāyatanaṃ nirodheti, so taṃ samāpajjatīti ayamettha saṅkhepo. </p>
<p class="paratype03">874<b>.</b> ayaṃ pana vitthāro — idha bhikkhu nirodhaṃ samāpajjitukāmo katabhattakicco sudhotahatthapādo vivitte okāse supaññattamhi āsane nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā, so paṭhamaṃ jhānaṃ samāpajjitvā vuṭṭhāya tattha saṅkhāre aniccato dukkhato anattato vipassati.</p>
<p class="paratype03">vipassanā panesā tividhā hoti — saṅkhāraparigaṇhanakavipassanā, phalasamāpattivipassanā, nirodhasamāpattivipassanāti. tattha saṅkhāraparigaṇhanakavipassanā mandā vā hotu tikkhā vā, maggassa padaṭṭhānaṃ hotiyeva. phalasamāpattivipassanā tikkhāva vaṭṭati maggabhāvanāsadisā. nirodhasamāpattivipassanā pana nātimandanātitikkhā vaṭṭati. tasmā esa nātimandāya nātitikkhāya vipassanāya te saṅkhāre vipassati.</p>
<p class="paratype03">tato dutiyaṃ jhānaṃ samāpajjitvā vuṭṭhāya tattha saṅkhāre tatheva vipassati. tato tatiyaṃ jhānaṃ ... pe ... tato viññāṇañcāyatanaṃ samāpajjitvā vuṭṭhāya tattha saṅkhāre tatheva vipassati. tathā ākiñcaññāyatanaṃ samāpajjitvā vuṭṭhāya catubbidhaṃ pubbakiccaṃ karoti — nānābaddhāvikopanaṃ, saṅghapaṭimānanaṃ, satthupakkosanaṃ, addhānaparicchedanti. </p>
<p class="paratype03">875<b>.</b> tattha <b>nānābaddhāvikopana</b>nti yaṃ iminā bhikkhunā saddhiṃ ekābaddhaṃ na hoti, nānābaddhaṃ hutvā ṭhitaṃ pattacīvaraṃ vā mañcapīṭhaṃ vā nivāsagehaṃ vā aññaṃ vā pana kiñci parikkhārajātaṃ, taṃ yathā na vikuppati, aggiudakavātacoraundūrādīnaṃ vasena na vinassati, evaṃ adhiṭṭhātabbaṃ.</p>
<p class="paratype03">tatridaṃ adhiṭṭhānavidhānaṃ “idañca idañca imasmiṃ sattāhabbhantare mā agginā jhāyatu, mā udakena vuyhatu, mā vātena viddhaṃsatu, mā corehi hariyatu, mā undūrādīhi khajjatū”ti. evaṃ adhiṭṭhite taṃ sattāhaṃ tassa na koci parissayo hoti.</p>
<p class="paratype03">anadhiṭṭhahato pana aggiādīhi vinassati mahānāgattherassa viya. thero kira mātūpāsikāya gāmaṃ piṇḍāya pāvisi. upāsikā yāguṃ datvā āsanasālāya nisīdāpesi. thero nirodhaṃ samāpajjitvā nisīdi. tasmiṃ nisinne āsanasālāya agginā gahitāya sesabhikkhū attano attano nisinnāsanaṃ gahetvā palāyiṃsu. gāmavāsikā sannipatitvā theraṃ disvā “alasasamaṇo”ti āhaṃsu. aggi tiṇaveṇukaṭṭhāni jhāpetvā theraṃ parikkhipitvā aṭṭhāsi. manussā ghaṭehi udakaṃ āharitvā nibbāpetvā chārikaṃ apanetvā paribhaṇḍaṃ katvā pupphāni vikiritvā namassamānā aṭṭhaṃsu. thero paricchinnakālavasena vuṭṭhāya te disvā “pākaṭomhi jāto”ti vehāsaṃ uppatitvā piyaṅgudīpaṃ agamāsi. idaṃ nānābaddhāvikopanaṃ nāma.</p>
<p class="paratype03">yaṃ ekābaddhaṃ hoti nivāsanapāvuraṇaṃ vā nisinnāsanaṃ vā, tattha visuṃ adhiṭṭhānakiccaṃ natthi. samāpattivaseneva naṃ rakkhati āyasmato sañjīvassa viya . vuttampi cetaṃ “āyasmato sañjīvassa samādhivipphārā iddhi, āyasmato sāriputtassa samādhivipphārā iddhī”ti. </p>
<p class="paratype03">876<b>.</b> <b>saṅghapaṭimānana</b>nti saṅghassa paṭimānanaṃ udikkhanaṃ. yāva eso bhikkhu āgacchati, tāva saṅghakammassa akaraṇanti attho. ettha ca na paṭimānanaṃ etassa pubbakiccaṃ, paṭimānanāvajjanaṃ pana pubbakiccaṃ. tasmā evaṃ āvajjitabbaṃ “sace mayi sattāhaṃ nirodhaṃ samāpajjitvā nisinne saṅgho uttikammādīsu kiñcideva kammaṃ kattukāmo hoti, yāva maṃ koci bhikkhu āgantvā na pakkosati, tāvadeva vuṭṭhahissāmī”ti. evaṃ katvā samāpanno hi tasmiṃ samaye vuṭṭhātiyeva.</p>
<p class="paratype03">yo pana evaṃ na karoti, saṅgho ca sannipatitvā taṃ apassanto “asuko bhikkhu kuhin”ti “nirodhasamāpanno”ti vutte saṅgho kañci bhikkhuṃ peseti “gaccha naṃ saṅghassa vacanena pakkosāhī”ti. athassa tena bhikkhunā savanūpacāre ṭhatvā “saṅgho taṃ āvuso paṭimānetī”ti vuttamatteva vuṭṭhānaṃ hoti. evaṃ garukā hi saṅghassa āṇā nāma. tasmā taṃ āvajjitvā yathā sayameva vuṭṭhāti, evaṃ samāpajjitabbaṃ. </p>
<p class="paratype03">877<b>.</b> <b>satthupakkosana</b>nti idhāpi satthupakkosanāvajjanameva imassa kiccaṃ. tasmā tampi evaṃ āvajjitabbaṃ “sace mayi sattāhaṃ nirodhaṃ samāpajjitvā nisinne satthā otiṇṇavatthusmiṃ sikkhāpadaṃ vā paññapeti, tathārūpāya vā atthuppattiyā dhammaṃ deseti, yāva maṃ koci āgantvā na pakkosati, tāvadeva vuṭṭhahissāmī”ti. evaṃ katvā nisinno hi tasmiṃ samaye vuṭṭhātiyeva.</p>
<p class="paratype03">yo pana evaṃ na karoti, satthā ca saṅghe sannipatite taṃ apassanto “asuko bhikkhu kuhin”ti “nirodhasamāpanno”ti vutte kañci bhikkhuṃ peseti “gaccha naṃ mama vacanena pakkosā”ti. athassa tena bhikkhunā savanūpacāre ṭhatvā “satthā āyasmantaṃ āmantetī”ti vuttamatteva vuṭṭhānaṃ hoti. evaṃ garukaṃ hi satthupakkosanaṃ, tasmā taṃ āvajjitvā yathā sayameva vuṭṭhāti, evaṃ samāpajjitabbaṃ. </p>
<p class="paratype03">878<b>.</b> <b>addhānaparicchedo</b>ti jīvitaddhānassa paricchedo. iminā bhikkhunā addhānaparicchede sukusalena bhavitabbaṃ. attano “āyusaṅkhārā sattāhaṃ pavattissanti na pavattissantī”ti āvajjitvāva samāpajjitabbaṃ. sace hi sattāhabbhantare nirujjhanake āyusaṅkhāre anāvajjitvāva samāpajjati, nāssa nirodhasamāpatti maraṇaṃ paṭibāhituṃ sakkoti. antonirodhe maraṇassa natthitāya antarāva samāpattito vuṭṭhāti. tasmā etaṃ āvajjitvāva samāpajjitabbaṃ. avasesaṃ hi anāvajjitumpi vaṭṭati. idaṃ pana āvajjitabbamevāti vuttaṃ. </p>
<p class="paratype03">879<b>.</b> so evaṃ ākiñcaññāyatanaṃ samāpajjitvā vuṭṭhāya imaṃ pubbakiccaṃ katvā nevasaññānāsaññāyatanaṃ samāpajjati. athekaṃ vā dve vā cittavāre atikkamitvā acittako hoti, nirodhaṃ phusati. kasmā panassa dvinnaṃ cittānaṃ uparicittāni na pavattantīti? nirodhassa payogattā. idañhi imassa bhikkhuno dve samathavipassanādhamme yuganaddhe katvā aṭṭha samāpattiārohanaṃ anupubbanirodhassa payogo, na nevasaññānāsaññāyatanasamāpattiyāti nirodhassa payogattā dvinnaṃ cittānaṃ upari na pavattanti.</p>
<p class="paratype03">yo pana bhikkhu ākiñcaññāyatanato vuṭṭhāya idaṃ pubbakiccaṃ akatvā nevasaññānāsaññāyatanaṃ samāpajjati, so parato acittako bhavituṃ na sakkoti, paṭinivattitvā puna ākiñcaññāyataneyeva patiṭṭhāti. maggaṃ agatapubbapurisūpamā cettha vattabbā --</p>
<p class="paratype03">eko kira puriso ekaṃ maggaṃ agatapubbo antarā udakakandaraṃ vā gambhīraṃ udakacikkhallaṃ atikkamitvā ṭhapitaṃ caṇḍātapasantattapāsāṇaṃ vā āgamma taṃ nivāsanapāvuraṇaṃ asaṇṭhapetvāva kandaraṃ orūḷho parikkhāratemanabhayena punadeva tīre patiṭṭhāti. pāsāṇaṃ akkamitvāpi santattapādo punadeva orabhāge patiṭṭhāti. tattha yathā so puriso asaṇṭhapitanivāsanapāvuraṇattā kandaraṃ otiṇṇamattova, tattapāsāṇaṃ akkantamatto eva ca paṭinivattitvā oratova patiṭṭhāti, evaṃ yogāvacaropi pubbakiccassa akatattā nevasaññānāsaññāyatanaṃ samāpannamattova paṭinivattitvā ākiñcaññāyatane patiṭṭhāti.</p>
<p class="paratype03">yathā pana pubbepi taṃ maggaṃ gatapubbapuriso taṃ ṭhānaṃ āgamma ekaṃ sāṭakaṃ daḷhaṃ nivāsetvā aparaṃ hatthena gahetvā kandaraṃ uttaritvā tattapāsāṇaṃ vā akkantamattakameva karitvā parato gacchati, evamevaṃ katapubbakicco bhikkhu nevasaññānāsaññāyatanaṃ samāpajjitvāva parato acittako hutvā nirodhaṃ phusitvā viharati. </p>
<p class="paratype03">880<b>.</b> <b>kathaṃ ṭhāna</b>nti evaṃ samāpannāya panassā kālaparicchedavasena ceva antarāāyukkhayasaṅghapaṭimānanasatthupakkosanābhāvena ca ṭhānaṃ hoti. </p>
<p class="paratype03">881<b>.</b> <b>kathaṃ vuṭṭhāna</b>nti anāgāmissa anāgāmiphaluppattiyā, arahato arahattaphaluppattiyāti evaṃ dvedhā vuṭṭhānaṃ hoti. </p>
<p class="paratype03">882<b>.</b> <b>vuṭṭhitassa kiṃninnaṃ cittaṃ hotī</b>ti nibbānaninnaṃ. vuttaṃ hetaṃ “saññāvedayitanirodhasamāpattiyā vuṭṭhitassa kho, āvuso visākha, bhikkhuno vivekaninnaṃ cittaṃ hoti vivekapoṇaṃ vivekapabbhāran”ti (ma. ni. 1.464). </p>
<p class="paratype03">883<b>.</b> <b>matassa ca samāpannassa ca ko viseso</b>ti ayampi attho sutte vuttoyeva. yathāha — “yvāyaṃ, āvuso, mato kālaṅkato, tassa kāyasaṅkhārā niruddhā paṭippassaddhā, vacīsaṅkhārā... cittasaṅkhārā niruddhā paṭippassaddhā, āyu parikkhīṇo, usmā vūpasantā, indriyāni paribhinnāni. yo cāyaṃ bhikkhu saññāvedayitanirodhaṃ samāpanno, tassapi kāyasaṅkhārā niruddhā paṭippassaddhā, vacīsaṅkhārā... cittasaṅkhārā niruddhā paṭippassaddhā, āyu aparikkhīṇo, usmā avūpasantā, indriyāni aparibhinnānī”ti (ma. ni. 1.457). </p>
<p class="paratype03">884<b>.</b> <b>nirodhasamāpatti saṅkhatā</b>tiādipucchāyaṃ pana saṅkhatātipi asaṅkhatātipi lokiyātipi lokuttarātipi na vattabbā. kasmā? sabhāvato natthitāya. yasmā panassā samāpajjantassa vasena samāpannā nāma hoti, tasmā nipphannāti vattuṃ vaṭṭati, no anipphannā. </p>
<p class="paratype21">iti santaṃ samāpattiṃ, imaṃ ariyanisevitaṃ. </p>
<p class="paratype27">diṭṭheva dhamme nibbānamitisaṅkhaṃ upāgataṃ. </p>
<p class="paratype22">bhāvetvā ariyaṃ paññaṃ, samāpajjanti paṇḍitā. </p>
<p class="paratype21">yasmā tasmā imissāpi, samāpattisamatthatā. </p>
<p class="paratype22">ariyamaggesu paññāya, ānisaṃsoti vuccatīti. </p>
<h3>āhuneyyabhāvādisiddhikathā</h3>
<p class="paratype03">885<b>.</b> <b>āhuneyyabhāvādisiddhī</b>ti na kevalañca nirodhasamāpattiyā samāpajjanasamatthatāva, ayaṃ pana āhuneyyabhāvādisiddhipi imissā lokuttarapaññābhāvanāya ānisaṃsoti veditabbo. avisesena hi catubbidhāyapi etissā bhāvitattā bhāvitapañño puggalo sadevakassa lokassa āhuneyyo hoti pāhuneyyo dakkhiṇeyyo añjalīkaraṇīyo anuttaraṃ puññakkhettaṃ lokassa. </p>
<p class="paratype03">886<b>.</b> visesato panettha paṭhamamaggapaññaṃ tāva bhāvetvā mandāya vipassanāya āgato mudindriyopi <b>sattakkhattuparamo</b> nāma hoti, sattasugatibhave saṃsaritvā dukkhassantaṃ karoti. majjhimāya vipassanāya āgato majjhimindriyo <b>kolaṃkolo</b> nāma hoti, dve vā tīṇi vā kulāni sandhāvitvā saṃsaritvā dukkhassantaṃ karoti. tikkhāya vipassanāya āgato tikkhindriyo <b>ekabījī</b> nāma hoti, ekaññeva mānusakaṃ bhavaṃ nibbattetvā dukkhassantaṃ karoti. </p>
<p class="paratype03">887<b>.</b> dutiyamaggapaññaṃ bhāvetvā <b>sakadāgāmī</b> nāma hoti, sakideva imaṃ lokaṃ āgantvā dukkhassantaṃ karoti. </p>
<p class="paratype03">888<b>.</b> tatiyamaggapaññaṃ bhāvetvā <b>anāgāmī</b> nāma hoti. so indriyavemattatāvasena antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṃsoto akaniṭṭhagāmīti pañcadhā. idha vihāyaniṭṭho hoti. tattha <b>antarāparinibbāyī</b>ti yattha katthaci suddhāvāsabhave upapajjitvā āyuvemajjhaṃ appatvāva parinibbāyati. <b>upahaccaparinibbāyī</b>ti āyuvemajjhaṃ atikkamitvā parinibbāyati. <b>asaṅkhāraparinibbāyī</b>ti asaṅkhārena appayogena uparimaggaṃ nibbatteti. <b>sasaṅkhāraparinibbāyī</b>ti sasaṅkhārena sappayogena uparimaggaṃ nibbatteti. <b>uddhaṃsoto akaniṭṭhagāmī</b>ti yatthupapanno, tato uddhaṃ yāva akaniṭṭhabhavā āruyha tattha parinibbāyati. </p>
<p class="paratype03">889<b>.</b> catutthamaggapaññaṃ bhāvetvā koci <b>saddhāvimutto</b> hoti, koci <b>paññāvimutto</b> hoti, koci <b>ubhatobhāgavimutto</b> hoti, koci <b>tevijjo,</b> koci <b>chaḷabhiñño,</b> koci <b>paṭisambhidappabhedappatto</b> mahākhīṇāsavo. yaṃ sandhāya vuttaṃ “maggakkhaṇe panesa taṃ jaṭaṃ vijaṭeti nāma . phalakkhaṇe vijaṭitajaṭo sadevakassa lokassa aggadakkhiṇeyyo hotī”ti. </p>
<p class="paratype21">evaṃ anekānisaṃsā, ariyapaññāya bhāvanā. </p>
<p class="paratype22">yasmā tasmā kareyyātha, ratiṃ tattha vicakkhaṇo. </p>
<p class="paratype03">890<b>.</b> ettāvatā ca — </p>
<p class="paratype21">sīle patiṭṭhāya naro sapañño, cittaṃ paññañca bhāvayaṃ. </p>
<p class="paratype22">ātāpī nipako bhikkhu, so imaṃ vijaṭaye jaṭanti. --</p>
<p class="paratype03">imissā gāthāya sīlasamādhipaññāmukhena desite visuddhimagge sānisaṃsā paññābhāvanā paridīpitā hotīti. </p>
<p class="paratype06">iti sādhujanapāmojjatthāya kate visuddhimagge </p>
<p class="paratype06">paññābhāvanādhikāre </p>
<p class="paratype06">paññābhāvanānisaṃsaniddeso nāma </p>
<p class="paratype06">tevīsatimo paricchedo. </p>
<h3>nigamanakathā</h3>
<p class="paratype03">891<b>.</b> ettāvatā ca — </p>
<p class="paratype21">“sīle patiṭṭhāya naro sapañño, cittaṃ paññañca bhāvayaṃ. </p>
<p class="paratype22">ātāpī nipako bhikkhu, so imaṃ vijaṭaye jaṭan”ti. --</p>
<p class="paratype03">imaṃ gāthaṃ nikkhipitvā yadavocumha — </p>
<p class="paratype21">“imissā dāni gāthāya, kathitāya mahesinā. </p>
<p class="paratype22">vaṇṇayanto yathābhūtaṃ, atthaṃ sīlādibhedanaṃ. </p>
<p class="paratype21">“sudullabhaṃ labhitvāna, pabbajjaṃ jinasāsane. </p>
<p class="paratype22">sīlādisaṅgahaṃ khemaṃ, ujuṃ maggaṃ visuddhiyā. </p>
<p class="paratype21">“yathābhūtaṃ ajānantā, suddhikāmāpi ye idha. </p>
<p class="paratype22">visuddhiṃ nādhigacchanti, vāyamantāpi yogino. </p>
<p class="paratype21">“tesaṃ pāmojjakaraṇaṃ, suvisuddhavinicchayaṃ. </p>
<p class="paratype22">mahāvihāravāsīnaṃ, desanānayanissitaṃ. </p>
<p class="paratype21">“visuddhimaggaṃ bhāsissaṃ, taṃ me sakkacca bhāsato. </p>
<p class="paratype22">visuddhikāmā sabbepi, nisāmayatha sādhavo”ti.</p>
<p class="paratype03">svāyaṃ bhāsito hoti. </p>
<p class="paratype03">892<b>.</b> tattha ca — </p>
<p class="paratype21">tesaṃ sīlādibhedānaṃ, atthānaṃ yo vinicchayo. </p>
<p class="paratype22">pañcannampi nikāyānaṃ, vutto aṭṭhakathānaye. </p>
<p class="paratype21">samāharitvā taṃ sabbaṃ, yebhuyyena sanicchayo. </p>
<p class="paratype22">sabbasaṅkaradosehi, mutto yasmā pakāsito. </p>
<p class="paratype21">tasmā visuddhikāmehi, suddhapaññehi yogihi. </p>
<p class="paratype22">visuddhimagge etasmiṃ, karaṇīyova ādaroti. </p>
<p class="paratype03">893<b>.</b> </p>
<p class="paratype21">vibhajjavādiseṭṭhānaṃ, theriyānaṃ yasassinaṃ. </p>
<p class="paratype22">mahāvihāravāsīnaṃ, vaṃsajassa vibhāvino. </p>
<p class="paratype21">bhadantasaṅghapālassa, sucisallekhavuttino. </p>
<p class="paratype22">vinayācārayuttassa, yuttassa paṭipattiyaṃ. </p>
<p class="paratype21">khantisoraccamettādi-guṇabhūsitacetaso. </p>
<p class="paratype22">ajjhesanaṃ gahetvāna, karontena imaṃ mayā. </p>
<p class="paratype21">saddhammaṭṭhitikāmena, yo patto puññasañcayo. </p>
<p class="paratype22">tassa tejena sabbepi, sukhamedhantu pāṇino. </p>
<p class="paratype03">894<b>.</b> </p>
<p class="paratype21">visuddhimaggo eso ca, antarāyaṃ vinā idha. </p>
<p class="paratype22">niṭṭhito aṭṭhapaññāsa-bhāṇavārāya pāḷiyā. </p>
<p class="paratype21">yathā tatheva lokassa, sabbe kalyāṇanissitā. </p>
<p class="paratype22">anantarāyā ijjhantu, sīghaṃ sīghaṃ manorathāti. </p>
<p class="paratype03">895<b>.</b> parama visuddha saddhā buddhi vīriya paṭimaṇḍitena sīlācārajjava maddavādiguṇasamudayasamuditena sakasamaya samayantaragahanajjhogāhaṇasamatthena paññāveyyattiyasamannāgatena tipiṭakapariyattibhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā chaḷabhiññāpaṭisambhidādi bhedaguṇapaṭimaṇḍite uttarimanussadhamme appaṭihatabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā <b>buddhaghoso</b>ti garūhi gahitanāmadheyyena therena mudantakhedakavattabbena kato visuddhimaggo nāma. </p>
<p class="paratype03">896<b>.</b> </p>
<p class="paratype21">tāva tiṭṭhatu lokasmiṃ, lokanittharaṇesinaṃ. </p>
<p class="paratype22">dassento kulaputtānaṃ, nayaṃ sīlādisuddhiyā. </p>
<p class="paratype21">yāva buddhoti nāmampi, suddhacittassa tādino. </p>
<p class="paratype22">lokamhi lokajeṭṭhassa, pavattati mahesinoti. </p>
<p class="paratype06">iti sādhujanapāmojjatthāya katā visuddhimaggakathā, </p>
<p class="paratype06">pāḷigaṇanāya pana sā aṭṭhapaññāsabhāṇavārā hotīti. </p>
<p class="paratype06">visuddhimaggapakaraṇaṃ niṭṭhitaṃ.</p> 
</body>
</html>
