<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>SN 3 - 6. kilesasaṃyuttaṃ</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>khandhavaggo</h1>
	<h2>6. kilesasaṃyuttaṃ</h2>
	<h3>1. cakkhusuttaṃ</h3>
	<p class="paratype03">322<b>.</b> sāvatthinidānaṃ . “yo, bhikkhave, cakkhusmiṃ chandarāgo, cittasseso upakkileso. yo sotasmiṃ chandarāgo, cittasseso upakkileso. yo ghānasmiṃ chandarāgo, cittasseso upakkileso. yo jivhāya chandarāgo, cittasseso upakkileso. yo kāyasmiṃ chandarāgo, cittasseso upakkileso. yo manasmiṃ chandarāgo, cittasseso upakkileso. yato kho, bhikkhave, bhikkhuno imesu chasu ṭhānesu cetaso upakkileso pahīno hoti, nekkhammaninnañcassa cittaṃ hoti. nekkhammaparibhāvitaṃ cittaṃ kammaniyaṃ khāyati, abhiññā sacchikaraṇīyesu dhammesū”ti. paṭhamaṃ. </p>
	<h3>2. rūpasuttaṃ</h3>
	<p class="paratype03">323<b>.</b> sāvatthinidānaṃ. “yo, bhikkhave, rūpesu chandarāgo, cittasseso upakkileso. yo saddesu... yo gandhesu... yo rasesu... yo phoṭṭhabbesu... yo dhammesu chandarāgo, cittasseso upakkileso. yato kho, bhikkhave, bhikkhuno imesu chasu ṭhānesu cetaso upakkileso pahīno hoti, nekkhammaninnañcassa cittaṃ hoti. nekkhammaparibhāvitaṃ cittaṃ kammaniyaṃ khāyati, abhiññā sacchikaraṇīyesu dhammesū”ti. dutiyaṃ. </p>
	<h3>3. viññāṇasuttaṃ</h3>
	<p class="paratype03">324<b>.</b> sāvatthinidānaṃ. “yo, bhikkhave, cakkhuviññāṇasmiṃ chandarāgo, cittasseso upakkileso. yo sotaviññāṇasmiṃ... yo ghānaviññāṇasmiṃ... yo jivhāviññāṇasmiṃ... yo kāyaviññāṇasmiṃ... yo manoviññāṇasmiṃ chandarāgo, cittasseso upakkileso. yato kho, bhikkhave, bhikkhuno imesu chasu ṭhānesu cetaso upakkileso pahīno hoti, nekkhammaninnañcassa cittaṃ hoti. nekkhammaparibhāvitaṃ cittaṃ kammaniyaṃ khāyati, abhiññā sacchikaraṇīyesu dhammesū”ti. tatiyaṃ. </p>
	<h3>4. samphassasuttaṃ</h3>
	<p class="paratype03">325<b>.</b> sāvatthinidānaṃ . “yo, bhikkhave, cakkhusamphassasmiṃ chandarāgo, cittasseso upakkileso. yo sotasamphassasmiṃ... yo ghānasamphassasmiṃ... yo jivhāsamphassasmiṃ... yo kāyasamphassasmiṃ... yo manosamphassasmiṃ chandarāgo, cittasseso upakkileso. yato kho, bhikkhave, bhikkhuno ... pe ... abhiññā sacchikaraṇīyesu dhammesū”ti. catutthaṃ. </p>
	<h3>5. samphassajasuttaṃ</h3>
	<p class="paratype03">326<b>.</b> sāvatthinidānaṃ. “yo, bhikkhave, cakkhusamphassajāya vedanāya chandarāgo, cittasseso upakkileso. yo sotasamphassajāya vedanāya... yo ghānasamphassajāya vedanāya... yo jivhāsamphassajāya vedanāya... yo kāyasamphassajāya vedanāya... yo manosamphassajāya vedanāya chandarāgo, cittasseso upakkileso. yato kho, bhikkhave, bhikkhuno ... pe ... abhiññā sacchikaraṇīyesu dhammesū”ti. pañcamaṃ. </p>
	<h3>6. saññāsuttaṃ</h3>
	<p class="paratype03">327<b>.</b> sāvatthinidānaṃ. “yo, bhikkhave, rūpasaññāya chandarāgo, cittasseso upakkileso. yo saddasaññāya... yo gandhasaññāya... yo rasasaññāya... yo phoṭṭhabbasaññāya... yo dhammasaññāya chandarāgo, cittasseso upakkileso . yato kho, bhikkhave, bhikkhuno ... pe ... abhiññā sacchikaraṇīyesu dhammesū”ti. chaṭṭhaṃ. </p>
	<h3>7. sañcetanāsuttaṃ</h3>
	<p class="paratype03">328<b>.</b> sāvatthinidānaṃ. “yo, bhikkhave, rūpasañcetanāya chandarāgo, cittasseso upakkileso. yo saddasañcetanāya... yo gandhasañcetanāya... yo rasasañcetanāya... yo phoṭṭhabbasañcetanāya... yo dhammasañcetanāya chandarāgo, cittasseso upakkileso. yato kho, bhikkhave, bhikkhuno ... pe ... abhiññā sacchikaraṇīyesu dhammesū”ti. sattamaṃ. </p>
	<h3>8. taṇhāsuttaṃ</h3>
	<p class="paratype03">329<b>.</b> sāvatthinidānaṃ . “yo, bhikkhave, rūpataṇhāya chandarāgo, cittasseso upakkileso. yo saddataṇhāya... yo gandhataṇhāya... yo rasataṇhāya... yo phoṭṭhabbataṇhāya... yo dhammataṇhāya chandarāgo, cittasseso upakkileso. yato kho, bhikkhave, bhikkhuno ... pe ... abhiññā sacchikaraṇīyesu dhammesū”ti. aṭṭhamaṃ. </p>
	<h3>9. dhātusuttaṃ</h3>
	<p class="paratype03">330<b>.</b> sāvatthinidānaṃ. “yo, bhikkhave, pathavīdhātuyā chandarāgo, cittasseso upakkileso. yo āpodhātuyā... yo tejodhātuyā... yo vāyodhātuyā... yo ākāsadhātuyā... yo viññāṇadhātuyā chandarāgo, cittasseso upakkileso. yato kho, bhikkhave, bhikkhuno imesu chasu ṭhānesu cetaso upakkileso pahīno hoti, nekkhammaninnañcassa cittaṃ hoti. nekkhammaparibhāvitaṃ cittaṃ kammaniyaṃ khāyati, abhiññā sacchikaraṇīyesu dhammesū”ti. navamaṃ. </p>
	<h3>10. khandhasuttaṃ</h3>
	<p class="paratype03">331<b>.</b> sāvatthinidānaṃ. “yo, bhikkhave, rūpasmiṃ chandarāgo, cittasseso upakkileso ... pe ... yo viññāṇasmiṃ chandarāgo, cittasseso upakkileso. yato kho, bhikkhave, bhikkhuno imesu pañcasu ṭhānesu cetaso upakkileso pahīno hoti, nekkhammaninnañcassa cittaṃ hoti. nekkhammaparibhāvitaṃ cittaṃ kammaniyaṃ khāyati, abhiññā sacchikaraṇīyesu dhammesū”ti. dasamaṃ. </p>
	<p class="paratype06">kilesasaṃyuttaṃ samattaṃ. </p>
	<p class="paratype01">tassuddānaṃ — </p>
	<p class="paratype21">cakkhu rūpañca viññāṇaṃ, phasso ca vedanāya ca. </p>
	<p class="paratype22">saññā ca cetanā taṇhā, dhātu khandhena te dasāti. </p> 
</body>
</html>