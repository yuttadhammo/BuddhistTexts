<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>SN 3 - 11. valāhakasaṃyuttaṃ</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>khandhavaggo</h1>
	<h2>11. valāhakasaṃyuttaṃ</h2>
	<h3>1. suddhikasuttaṃ</h3>
	<p class="paratype03">550<b>.</b> sāvatthinidānaṃ . “valāhakakāyike vo, bhikkhave, deve desessāmi. taṃ suṇātha. katame ca, bhikkhave, valāhakakāyikā devā? santi, bhikkhave, sītavalāhakā devā; santi uṇhavalāhakā devā; santi abbhavalāhakā devā; santi vātavalāhakā devā; santi vassavalāhakā devā — ime vuccanti, bhikkhave, ‘valāhakakāyikā devā’”ti. paṭhamaṃ. </p>
	<h3>2. sucaritasuttaṃ</h3>
	<p class="paratype03">551<b>.</b> sāvatthinidānaṃ. ekamantaṃ nisinno kho so bhikkhu bhagavantaṃ etadavoca — “ko nu kho, bhante, hetu, ko paccayo, yena midhekacco kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjatī”ti? “idha, bhikkhu, ekacco kāyena sucaritaṃ carati, vācāya sucaritaṃ carati, manasā sucaritaṃ carati. tassa sutaṃ hoti — ‘valāhakakāyikā devā dīghāyukā vaṇṇavanto sukhabahulā’ti. tassa evaṃ hoti — ‘aho vatāhaṃ kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjeyyan’ti. so kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjati. ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjatī”ti. dutiyaṃ. </p>
	<h3>3-12. sītavalāhakadānūpakārasuttadasakaṃ</h3>
	<p class="paratype03">552-561<b>.</b> sāvatthinidānaṃ. ekamantaṃ nisinno kho so bhikkhu bhagavantaṃ etadavoca — “ko nu kho, bhante, hetu, ko paccayo, yena midhekacco kāyassa bhedā paraṃ maraṇā sītavalāhakānaṃ devānaṃ sahabyataṃ upapajjatī”ti? “idha bhikkhu, ekacco kāyena sucaritaṃ carati, vācāya sucaritaṃ carati, manasā sucaritaṃ carati. tassa sutaṃ hoti — ‘sītavalāhakā devā dīghāyukā vaṇṇavanto sukhabahulā’ti. tassa evaṃ hoti — ‘aho vatāhaṃ kāyassa bhedā paraṃ maraṇā sītavalāhakānaṃ devānaṃ sahabyataṃ upapajjeyyan’ti. so annaṃ deti ... pe ... padīpeyyaṃ deti. so kāyassa bhedā paraṃ maraṇā sītavalāhakānaṃ devānaṃ sahabyataṃ upapajjati. ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā sītavalāhakānaṃ devānaṃ sahabyataṃ upapajjatī”ti. dvādasamaṃ. </p>
	<h3>13-52. uṇhavalāhakadānūpakārasuttacālīsakaṃ</h3>
	<p class="paratype03">562-601<b>.</b> sāvatthinidānaṃ. ekamantaṃ nisinno kho so bhikkhu bhagavantaṃ etadavoca — “ko nu kho, bhante, hetu, ko paccayo, yena midhekacco kāyassa bhedā paraṃ maraṇā uṇhavalāhakānaṃ devānaṃ ... pe ... abbhavalāhakānaṃ devānaṃ ... pe ... vātavalāhakānaṃ devānaṃ ... pe ... vassavalāhakānaṃ devānaṃ sahabyataṃ upapajjatī”ti? “idha, bhikkhu, ekacco kāyena sucaritaṃ carati, vācāya sucaritaṃ carati, manasā sucaritaṃ carati. tassa sutaṃ hoti — ‘vassavalāhakā devā dīghāyukā vaṇṇavanto sukhabahulā’ti. tassa evaṃ hoti — ‘aho vatāhaṃ kāyassa bhedā paraṃ maraṇā vassavalāhakānaṃ devānaṃ sahabyataṃ upapajjeyyan’ti. so annaṃ deti ... pe ... padīpeyyaṃ deti. so kāyassa bhedā paraṃ maraṇā vassavalāhakānaṃ devānaṃ sahabyataṃ upapajjati. ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā vassavalāhakānaṃ devānaṃ sahabyataṃ upapajjatī”ti. dvepaññāsamaṃ. </p>
	<h3>53. sītavalāhakasuttaṃ</h3>
	<p class="paratype03">602<b>.</b> sāvatthinidānaṃ . ekamantaṃ nisinno kho so bhikkhu bhagavantaṃ etadavoca — “ko nu kho, bhante, hetu, ko paccayo, yenekadā sītaṃ hotī”ti? “santi, bhikkhu, sītavalāhakā nāma devā. tesaṃ yadā evaṃ hoti — ‘yaṃnūna mayaṃ sakāya ratiyā vaseyyāmā’ti  <span class="varc" title="rameyyāmāti&nbsp;(sī.&nbsp;syā.&nbsp;kaṃ.&nbsp;pī.)&nbsp;evamuparipi">VAR</span>, tesaṃ taṃ cetopaṇidhimanvāya sītaṃ hoti. ayaṃ kho, bhikkhu, hetu, ayaṃ paccayo, yenekadā sītaṃ hotī”ti. tepaññāsamaṃ. </p>
	<h3>54. uṇhavalāhakasuttaṃ</h3>
	<p class="paratype03">603<b>.</b> sāvatthinidānaṃ . ekamantaṃ nisinno kho so bhikkhu bhagavantaṃ etadavoca — “ko nu kho, bhante, hetu, ko paccayo, yenekadā uṇhaṃ hotī”ti? “santi, bhikkhu, uṇhavalāhakā nāma devā. tesaṃ yadā evaṃ hoti — ‘yaṃnūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya uṇhaṃ hoti. ayaṃ kho, bhikkhu, hetu, ayaṃ paccayo, yenekadā uṇhaṃ hotī”ti. catupaññāsamaṃ. </p>
	<h3>55. abbhavalāhakasuttaṃ</h3>
	<p class="paratype03">604<b>.</b> sāvatthinidānaṃ. ekamantaṃ nisinno kho so bhikkhu bhagavantaṃ etadavoca — “ko nu kho, bhante, hetu, ko paccayo, yenekadā abbhaṃ hotī”ti? “santi, bhikkhu, abbhavalāhakā nāma devā. tesaṃ yadā evaṃ hoti — ‘yaṃnūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya abbhaṃ hoti. ayaṃ kho, bhikkhu, hetu, ayaṃ paccayo, yenekadā abbhaṃ hotī”ti. pañcapaññāsamaṃ. </p>
	<h3>56. vātavalāhakasuttaṃ</h3>
	<p class="paratype03">605<b>.</b> sāvatthinidānaṃ . ekamantaṃ nisinno kho so bhikkhu bhagavantaṃ etadavoca — “ko nu kho, bhante, hetu, ko paccayo, yenekadā vāto hotī”ti? “santi, bhikkhu, vātavalāhakā nāma devā. tesaṃ yadā evaṃ hoti — ‘yaṃnūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya vāto hoti. ayaṃ kho, bhikkhu, hetu, ayaṃ paccayo, yenekadā vāto hotī”ti. chappaññāsamaṃ. </p>
	<h3>57. vassavalāhakasuttaṃ</h3>
	<p class="paratype03">606<b>.</b> sāvatthinidānaṃ. ekamantaṃ nisinno kho so bhikkhu bhagavantaṃ etadavoca — “ko nu kho, bhante, hetu, ko paccayo, yenekadā devo vassatī”ti? “santi, bhikkhu, vassavalāhakā nāma devā. tesaṃ yadā evaṃ hoti — ‘yaṃnūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya devo vassati. ayaṃ kho, bhikkhu, hetu, ayaṃ paccayo, yenekadā devo vassatī”ti. sattapaññāsamaṃ. </p>
	<p class="paratype06">sattapaññāsasuttantaṃ niṭṭhitaṃ. </p>
	<p class="paratype06">valāhakasaṃyuttaṃ samattaṃ. </p>
	<p class="paratype01">tassuddānaṃ — </p>
	<p class="paratype21">suddhikaṃ sucaritañca dānūpakārapaññāsaṃ. </p>
	<p class="paratype22">sītaṃ uṇhañca abbhañca vātavassavalāhakāti. </p> 
</body>
</html>