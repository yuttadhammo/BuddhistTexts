<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>SN 3 - 4. okkantasaṃyuttaṃ</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>khandhavaggo</h1>
	<h2>4. okkantasaṃyuttaṃ</h2>
	<h3>1. cakkhusuttaṃ</h3>
	<p class="paratype03">302<b>.</b> sāvatthinidānaṃ . “cakkhuṃ, bhikkhave, aniccaṃ vipariṇāmi aññathābhāvi; sotaṃ aniccaṃ vipariṇāmi aññathābhāvi; ghānaṃ aniccaṃ vipariṇāmi aññathābhāvi; jivhā aniccā vipariṇāmī aññathābhāvī  <span class="varc" title="vipariṇāminī&nbsp;aññathābhāvinī&nbsp;(?)">VAR</span>; kāyo anicco vipariṇāmī aññathābhāvī; mano anicco vipariṇāmī aññathābhāvī. yo, bhikkhave, ime dhamme evaṃ saddahati adhimuccati — ayaṃ vuccati saddhānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca  <span class="varc" title="abhabbova&nbsp;(sī.&nbsp;syā.&nbsp;kaṃ.)">VAR</span> tāva kālaṃ kātuṃ yāva na sotāpattiphalaṃ sacchikaroti”.</p>
	<p class="paratype03">“yassa kho, bhikkhave, ime dhammā evaṃ paññāya mattaso nijjhānaṃ khamanti, ayaṃ vuccati — ‘dhammānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti’. yo, bhikkhave, ime dhamme evaṃ pajānāti evaṃ passati, ayaṃ vuccati — ‘sotāpanno avinipātadhammo niyato sambodhiparāyano’”ti. paṭhamaṃ. </p>
	<h3>2. rūpasuttaṃ</h3>
	<p class="paratype03">303<b>.</b> sāvatthinidānaṃ. “rūpā, bhikkhave, aniccā vipariṇāmino aññathābhāvino; saddā aniccā vipariṇāmino aññathābhāvino; gandhā aniccā vipariṇāmino aññathābhāvino; rasā aniccā vipariṇāmino aññathābhāvino; phoṭṭhabbā aniccā vipariṇāmino aññathābhāvino; dhammā aniccā vipariṇāmino aññathābhāvino. yo, bhikkhave, ime dhamme evaṃ saddahati adhimuccati, ayaṃ vuccati saddhānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti”.</p>
	<p class="paratype03">“yassa kho, bhikkhave, ime dhammā evaṃ paññāya mattaso nijjhānaṃ khamanti, ayaṃ vuccati — ‘dhammānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti’. yo, bhikkhave, ime dhamme evaṃ pajānāti evaṃ passati, ayaṃ vuccati — ‘sotāpanno avinipātadhammo niyato sambodhiparāyano’”ti. dutiyaṃ. </p>
	<h3>3. viññāṇasuttaṃ</h3>
	<p class="paratype03">304<b>.</b> sāvatthinidānaṃ. “cakkhuviññāṇaṃ, bhikkhave, aniccaṃ vipariṇāmi aññathābhāvi; sotaviññāṇaṃ... ghānaviññāṇaṃ... jivhāviññāṇaṃ... kāyaviññāṇaṃ... manoviññāṇaṃ aniccaṃ vipariṇāmi aññathābhāvi. yo bhikkhave ... pe ... sambodhiparāyano”ti. tatiyaṃ. </p>
	<h3>4. samphassasuttaṃ</h3>
	<p class="paratype03">305<b>.</b> sāvatthinidānaṃ. “cakkhusamphasso, bhikkhave, anicco vipariṇāmī aññathābhāvī; sotasamphasso... ghānasamphasso... jivhāsamphasso... kāyasamphasso... manosamphasso anicco vipariṇāmī aññathābhāvī. yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī ... pe ... sambodhiparāyano’”ti. catutthaṃ. </p>
	<h3>5. samphassajāsuttaṃ</h3>
	<p class="paratype03">306<b>.</b> sāvatthinidānaṃ . “cakkhusamphassajā, bhikkhave, vedanā aniccā vipariṇāmī aññathābhāvī; sotasamphassajā vedanā ... pe ... ghānasamphassajā vedanā ... pe ... jivhāsamphassajā vedanā ... pe ... kāyasamphassajā vedanā ... pe ... manosamphassajā vedanā aniccā vipariṇāmī aññathābhāvī. yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī ... pe ... sambodhiparāyano’”ti. pañcamaṃ. </p>
	<h3>6. rūpasaññāsuttaṃ</h3>
	<p class="paratype03">307<b>.</b> sāvatthinidānaṃ . “rūpasaññā, bhikkhave, aniccā vipariṇāmī aññathābhāvī; saddasaññā... gandhasaññā... rasasaññā... phoṭṭhabbasaññā... dhammasaññā aniccā vipariṇāmī aññathābhāvī. yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī ... pe ... sambodhiparāyano’”ti. chaṭṭhaṃ. </p>
	<h3>7. rūpasañcetanāsuttaṃ</h3>
	<p class="paratype03">308<b>.</b> sāvatthinidānaṃ. “rūpasañcetanā, bhikkhave, aniccā vipariṇāmī aññathābhāvī; saddasañcetanā... gandhasañcetanā... rasasañcetanā... phoṭṭhabbasañcetanā... dhammasañcetanā aniccā vipariṇāmī aññathābhāvī. yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī ... pe ... sambodhiparāyano’”ti. sattamaṃ. </p>
	<h3>8. rūpataṇhāsuttaṃ</h3>
	<p class="paratype03">309<b>.</b> sāvatthinidānaṃ . “rūpataṇhā, bhikkhave, aniccā vipariṇāmī aññathābhāvī; saddataṇhā... gandhataṇhā... rasataṇhā... phoṭṭhabbataṇhā... dhammataṇhā aniccā vipariṇāmī aññathābhāvī . yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī ... pe ... sambodhiparāyano’”ti. aṭṭhamaṃ. </p>
	<h3>9. pathavīdhātusuttaṃ</h3>
	<p class="paratype03">310<b>.</b> sāvatthinidānaṃ. “pathavīdhātu, bhikkhave, aniccā vipariṇāmī aññathābhāvī; āpodhātu... tejodhātu... vāyodhātu... ākāsadhātu... viññāṇadhātu aniccā vipariṇāmī aññathābhāvī. yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī ... pe ... sambodhiparāyano’”ti. navamaṃ. </p>
	<h3>10. khandhasuttaṃ</h3>
	<p class="paratype03">311<b>.</b> sāvatthinidānaṃ. “rūpaṃ, bhikkhave, aniccaṃ vipariṇāmi aññathābhāvi; vedanā aniccā vipariṇāmī aññathābhāvī; saññā... saṅkhārā aniccā vipariṇāmino aññathābhāvino; viññāṇaṃ aniccaṃ vipariṇāmi aññathābhāvi . yo, bhikkhave, ime dhamme evaṃ saddahati adhimuccati, ayaṃ vuccati saddhānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti”.</p>
	<p class="paratype03">“yassa kho, bhikkhave, ime dhammā evaṃ paññāya mattaso nijjhānaṃ khamanti, ayaṃ vuccati — ‘dhammānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti’. yo, bhikkhave, ime dhamme evaṃ pajānāti evaṃ passati, ayaṃ vuccati — ‘sotāpanno avinipātadhammo niyato sambodhiparāyano’”ti. dasamaṃ. </p>
	<p class="paratype06">okkantasaṃyuttaṃ  <span class="varc" title="okkantikasaṃyuttaṃ&nbsp;(pī.&nbsp;ka.)">VAR</span> samattaṃ. </p>
	<p class="paratype01">tassuddānaṃ — </p>
	<p class="paratype21">cakkhu rūpañca viññāṇaṃ, phasso ca vedanāya ca. </p>
	<p class="paratype22">saññā ca cetanā taṇhā, dhātu khandhena te dasāti. </p> 
</body>
</html>