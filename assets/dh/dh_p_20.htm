<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN 2 - 20. maggavaggo</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>dhammapadapāḷi</h1>
	<h2>20. maggavaggo</h2>
	<p class="paratype03">273<b>.</b> </p>
	<p class="paratype21">maggānaṭṭhaṅgiko seṭṭho, saccānaṃ caturo padā. </p>
	<p class="paratype22">virāgo seṭṭho dhammānaṃ, dvipadānañca cakkhumā. </p>
	<p class="paratype03">274<b>.</b> </p>
	<p class="paratype21">eseva  <span class="varc" title="esova&nbsp;(sī.&nbsp;pī.)">VAR</span> maggo natthañño, dassanassa visuddhiyā. </p>
	<p class="paratype22">etañhi tumhe paṭipajjatha, mārassetaṃ pamohanaṃ. </p>
	<p class="paratype03">275<b>.</b> </p>
	<p class="paratype21">etañhi tumhe paṭipannā, dukkhassantaṃ karissatha. </p>
	<p class="paratype22">akkhāto vo  <span class="varc" title="akkhāto&nbsp;ve&nbsp;(sī.&nbsp;pī.)">VAR</span> mayā maggo, aññāya sallakantanaṃ  <span class="varc" title="śallasanthanaṃ&nbsp;(sī.&nbsp;pī.),&nbsp;sallasatthanaṃ&nbsp;(syā.)&quot;">VAR</span> . </p>
	<p class="paratype03">276<b>.</b> </p>
	<p class="paratype21">tumhehi kiccamātappaṃ, akkhātāro tathāgatā. </p>
	<p class="paratype22">paṭipannā pamokkhanti, jhāyino mārabandhanā. </p>
	<p class="paratype03">277<b>.</b> </p>
	<p class="paratype21">“sabbe saṅkhārā aniccā”ti, yadā paññāya passati. </p>
	<p class="paratype22">atha nibbindati dukkhe, esa maggo visuddhiyā. </p>
	<p class="paratype03">278<b>.</b> </p>
	<p class="paratype21">“sabbe saṅkhārā dukkhā”ti, yadā paññāya passati. </p>
	<p class="paratype22">atha nibbindati dukkhe, esa maggo visuddhiyā. </p>
	<p class="paratype03">279<b>.</b> </p>
	<p class="paratype21">“sabbe dhammā anattā”ti, yadā paññāya passati. </p>
	<p class="paratype22">atha nibbindati dukkhe, esa maggo visuddhiyā. </p>
	<p class="paratype03">280<b>.</b> </p>
	<p class="paratype21">uṭṭhānakālamhi anuṭṭhahāno, yuvā balī ālasiyaṃ upeto. </p>
	<p class="paratype22">saṃsannasaṅkappamano  <span class="varc" title="asampannasaṅkappamano&nbsp;(ka.)">VAR</span> kusīto, paññāya maggaṃ alaso na vindati. </p>
	<p class="paratype03">281<b>.</b> </p>
	<p class="paratype21">vācānurakkhī manasā susaṃvuto, kāyena ca nākusalaṃ kayirā  <span class="varc" title="akusalaṃ&nbsp;na&nbsp;kayirā&nbsp;(sī.&nbsp;syā.&nbsp;kaṃ.&nbsp;pī.)">VAR</span> . </p>
	<p class="paratype22">ete tayo kammapathe visodhaye, ārādhaye maggamisippaveditaṃ. </p>
	<p class="paratype03">282<b>.</b> </p>
	<p class="paratype21">yogā ve jāyatī  <span class="varc" title="jāyate&nbsp;(katthaci)">VAR</span> bhūri, ayogā bhūrisaṅkhayo. </p>
	<p class="paratype27">etaṃ dvedhāpathaṃ ñatvā, bhavāya vibhavāya ca. </p>
	<p class="paratype22">tathāttānaṃ niveseyya, yathā bhūri pavaḍḍhati. </p>
	<p class="paratype03">283<b>.</b> </p>
	<p class="paratype21">vanaṃ chindatha mā rukkhaṃ, vanato jāyate bhayaṃ. </p>
	<p class="paratype22">chetvā vanañca vanathañca, nibbanā hotha bhikkhavo. </p>
	<p class="paratype03">284<b>.</b> </p>
	<p class="paratype21">yāva hi vanatho na chijjati, aṇumattopi narassa nārisu. </p>
	<p class="paratype22">paṭibaddhamanova  <span class="varc" title="paṭibandhamanova&nbsp;(ka.)">VAR</span> tāva so, vaccho khīrapakova  <span class="varc" title="khīrapānova&nbsp;(pī.)">VAR</span> mātari. </p>
	<p class="paratype03">285<b>.</b> </p>
	<p class="paratype21">ucchinda sinehamattano kumudaṃ sāradikaṃva  <span class="varc" title="pāṇinā&nbsp;">VAR</span> . </p>
	<p class="paratype22">santimaggameva brūhaya, nibbānaṃ sugatena desitaṃ. </p>
	<p class="paratype03">286<b>.</b> </p>
	<p class="paratype21">idha vassaṃ vasissāmi, idha hemantagimhisu. </p>
	<p class="paratype22">iti bālo vicinteti, antarāyaṃ na bujjhati. </p>
	<p class="paratype03">287<b>.</b> </p>
	<p class="paratype21">taṃ puttapasusammattaṃ, byāsattamanasaṃ naraṃ. </p>
	<p class="paratype22">suttaṃ gāmaṃ mahoghova, maccu ādāya gacchati. </p>
	<p class="paratype03">288<b>.</b> </p>
	<p class="paratype21">na santi puttā tāṇāya, na pitā nāpi bandhavā. </p>
	<p class="paratype22">antakenādhipannassa, natthi ñātīsu tāṇatā. </p>
	<p class="paratype03">289<b>.</b> </p>
	<p class="paratype21">etamatthavasaṃ ñatvā, paṇḍito sīlasaṃvuto. </p>
	<p class="paratype22">nibbānagamanaṃ maggaṃ, khippameva visodhaye. </p>
	<p class="paratype06">maggavaggo vīsatimo niṭṭhito. </p> 
</body>
</html>