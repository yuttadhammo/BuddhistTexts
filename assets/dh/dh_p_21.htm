<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN 2 - 21. pakiṇṇakavaggo</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>dhammapadapāḷi</h1>
	<h2>21. pakiṇṇakavaggo</h2>
	<p class="paratype03">290<b>.</b> </p>
	<p class="paratype21">mattāsukhapariccāgā, passe ce vipulaṃ sukhaṃ. </p>
	<p class="paratype22">caje mattāsukhaṃ dhīro, sampassaṃ vipulaṃ sukhaṃ. </p>
	<p class="paratype03">291<b>.</b> </p>
	<p class="paratype21">paradukkhūpadhānena, attano  <span class="varc" title="yo&nbsp;attano&nbsp;(syā.&nbsp;pī.&nbsp;ka.)">VAR</span> sukhamicchati. </p>
	<p class="paratype22">verasaṃsaggasaṃsaṭṭho, verā so na parimuccati. </p>
	<p class="paratype03">292<b>.</b> </p>
	<p class="paratype21">yañhi kiccaṃ apaviddhaṃ  <span class="varc" title="tadapaviddhaṃ&nbsp;(sī.&nbsp;syā.)">VAR</span>, akiccaṃ pana kayirati. </p>
	<p class="paratype22">unnaḷānaṃ pamattānaṃ, tesaṃ vaḍḍhanti āsavā. </p>
	<p class="paratype03">293<b>.</b> </p>
	<p class="paratype21">yesañca susamāraddhā, niccaṃ kāyagatā sati. </p>
	<p class="paratype27">akiccaṃ te na sevanti, kicce sātaccakārino. </p>
	<p class="paratype22">satānaṃ sampajānānaṃ, atthaṃ gacchanti āsavā. </p>
	<p class="paratype03">294<b>.</b> </p>
	<p class="paratype21">mātaraṃ pitaraṃ hantvā, rājāno dve ca khattiye. </p>
	<p class="paratype22">raṭṭhaṃ sānucaraṃ hantvā, anīgho yāti brāhmaṇo. </p>
	<p class="paratype03">295<b>.</b> </p>
	<p class="paratype21">mātaraṃ pitaraṃ hantvā, rājāno dve ca sotthiye. </p>
	<p class="paratype22">veyagghapañcamaṃ hantvā, anīgho yāti brāhmaṇo. </p>
	<p class="paratype03">296<b>.</b> </p>
	<p class="paratype21">suppabuddhaṃ pabujjhanti, sadā gotamasāvakā. </p>
	<p class="paratype22">yesaṃ divā ca ratto ca, niccaṃ buddhagatā sati. </p>
	<p class="paratype03">297<b>.</b> </p>
	<p class="paratype21">suppabuddhaṃ pabujjhanti, sadā gotamasāvakā. </p>
	<p class="paratype22">yesaṃ divā ca ratto ca, niccaṃ dhammagatā sati. </p>
	<p class="paratype03">298<b>.</b> </p>
	<p class="paratype21">suppabuddhaṃ pabujjhanti, sadā gotamasāvakā. </p>
	<p class="paratype22">yesaṃ divā ca ratto ca, niccaṃ saṅghagatā sati. </p>
	<p class="paratype03">299<b>.</b> </p>
	<p class="paratype21">suppabuddhaṃ pabujjhanti, sadā gotamasāvakā. </p>
	<p class="paratype22">yesaṃ divā ca ratto ca, niccaṃ kāyagatā sati. </p>
	<p class="paratype03">300<b>.</b> </p>
	<p class="paratype21">suppabuddhaṃ pabujjhanti, sadā gotamasāvakā. </p>
	<p class="paratype22">yesaṃ divā ca ratto ca, ahiṃsāya rato mano. </p>
	<p class="paratype03">301<b>.</b> </p>
	<p class="paratype21">suppabuddhaṃ pabujjhanti, sadā gotamasāvakā. </p>
	<p class="paratype22">yesaṃ divā ca ratto ca, bhāvanāya rato mano. </p>
	<p class="paratype03">302<b>.</b> </p>
	<p class="paratype21">duppabbajjaṃ durabhiramaṃ, durāvāsā gharā dukhā. </p>
	<p class="paratype27">dukkhosamānasaṃvāso, dukkhānupatitaddhagū. </p>
	<p class="paratype22">tasmā na caddhagū siyā, na ca  <span class="varc" title="tasmā&nbsp;na&nbsp;caddhagū&nbsp;na&nbsp;ca&nbsp;(ka.)">VAR</span> dukkhānupatito siyā  <span class="varc" title="dukkhānupātito&nbsp;(?)">VAR</span> . </p>
	<p class="paratype03">303<b>.</b> </p>
	<p class="paratype21">saddho sīlena sampanno, yasobhogasamappito. </p>
	<p class="paratype22">yaṃ yaṃ padesaṃ bhajati, tattha tattheva pūjito. </p>
	<p class="paratype03">304<b>.</b> </p>
	<p class="paratype21">dūre santo pakāsenti, himavantova pabbato. </p>
	<p class="paratype22">asantettha na dissanti, rattiṃ khittā yathā sarā. </p>
	<p class="paratype03">305<b>.</b> </p>
	<p class="paratype21">ekāsanaṃ ekaseyyaṃ, eko caramatandito. </p>
	<p class="paratype22">eko damayamattānaṃ, vanante ramito siyā. </p>
	<p class="paratype06">pakiṇṇakavaggo ekavīsatimo niṭṭhito. </p> 
</body>
</html>