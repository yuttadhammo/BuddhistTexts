<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN 2 - 16. piyavaggo</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>dhammapadapāḷi</h1>
	<h2>16. piyavaggo</h2>
	<p class="paratype03">209<b>.</b> </p>
	<p class="paratype21">ayoge yuñjamattānaṃ, yogasmiñca ayojayaṃ. </p>
	<p class="paratype22">atthaṃ hitvā piyaggāhī, pihetattānuyoginaṃ. </p>
	<p class="paratype03">210<b>.</b> </p>
	<p class="paratype21">mā piyehi samāgañchi, appiyehi kudācanaṃ. </p>
	<p class="paratype22">piyānaṃ adassanaṃ dukkhaṃ, appiyānañca dassanaṃ. </p>
	<p class="paratype03">211<b>.</b> </p>
	<p class="paratype21">tasmā piyaṃ na kayirātha, piyāpāyo hi pāpako. </p>
	<p class="paratype22">ganthā tesaṃ na vijjanti, yesaṃ natthi piyāppiyaṃ. </p>
	<p class="paratype03">212<b>.</b> </p>
	<p class="paratype21">piyato jāyatī soko, piyato jāyatī  <span class="varc" title="jāyate&nbsp;(ka.)">VAR</span> bhayaṃ. </p>
	<p class="paratype22">piyato vippamuttassa, natthi soko kuto bhayaṃ. </p>
	<p class="paratype03">213<b>.</b> </p>
	<p class="paratype21">pemato jāyatī soko, pemato jāyatī bhayaṃ. </p>
	<p class="paratype22">pemato vippamuttassa, natthi soko kuto bhayaṃ. </p>
	<p class="paratype03">214<b>.</b> </p>
	<p class="paratype21">ratiyā jāyatī soko, ratiyā jāyatī bhayaṃ. </p>
	<p class="paratype22">ratiyā vippamuttassa, natthi soko kuto bhayaṃ. </p>
	<p class="paratype03">215<b>.</b> </p>
	<p class="paratype21">kāmato jāyatī soko, kāmato jāyatī bhayaṃ. </p>
	<p class="paratype22">kāmato vippamuttassa, natthi soko kuto bhayaṃ. </p>
	<p class="paratype03">216<b>.</b> </p>
	<p class="paratype21">taṇhāya jāyatī  <span class="varc" title="jāyate&nbsp;(ka.)">VAR</span> soko, taṇhāya jāyatī bhayaṃ. </p>
	<p class="paratype22">taṇhāya vippamuttassa, natthi soko kuto bhayaṃ. </p>
	<p class="paratype03">217<b>.</b> </p>
	<p class="paratype21">sīladassanasampannaṃ, dhammaṭṭhaṃ saccavedinaṃ. </p>
	<p class="paratype22">attano kamma kubbānaṃ, taṃ jano kurute piyaṃ. </p>
	<p class="paratype03">218<b>.</b> </p>
	<p class="paratype21">chandajāto anakkhāte, manasā ca phuṭo siyā. </p>
	<p class="paratype22">kāmesu ca appaṭibaddhacitto  <span class="varc" title="appaṭibandhacitto&nbsp;(ka.)">VAR</span>, uddhaṃsototi vuccati. </p>
	<p class="paratype03">219<b>.</b> </p>
	<p class="paratype21">cirappavāsiṃ purisaṃ, dūrato sotthimāgataṃ. </p>
	<p class="paratype22">ñātimittā suhajjā ca, abhinandanti āgataṃ. </p>
	<p class="paratype03">220<b>.</b> </p>
	<p class="paratype21">tatheva katapuññampi, asmā lokā paraṃ gataṃ. </p>
	<p class="paratype22">puññāni paṭigaṇhanti, piyaṃ ñātīva āgataṃ. </p>
	<p class="paratype06">piyavaggo soḷasamo niṭṭhito. </p> 
</body>
</html>