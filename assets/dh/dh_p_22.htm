<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN 2 - 22. nirayavaggo</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>dhammapadapāḷi</h1>
	<h2>22. nirayavaggo</h2>
	<p class="paratype03">306<b>.</b> </p>
	<p class="paratype21">abhūtavādī nirayaṃ upeti, yo vāpi  <span class="varc" title="yo&nbsp;cāpi&nbsp;(sī.&nbsp;pī.&nbsp;ka.)">VAR</span> katvā na karomi cāha  <span class="varc" title="ṅa&nbsp;karomīti&nbsp;cāha&nbsp;(syā.)&quot;">VAR</span> . </p>
	<p class="paratype22">ubhopi te pecca samā bhavanti, nihīnakammā manujā parattha. </p>
	<p class="paratype03">307<b>.</b> </p>
	<p class="paratype21">kāsāvakaṇṭhā bahavo, pāpadhammā asaññatā. </p>
	<p class="paratype22">pāpā pāpehi kammehi, nirayaṃ te upapajjare. </p>
	<p class="paratype03">308<b>.</b> </p>
	<p class="paratype21">seyyo ayoguḷo bhutto, tatto aggisikhūpamo. </p>
	<p class="paratype22">yañce bhuñjeyya dussīlo, raṭṭhapiṇḍamasaññato. </p>
	<p class="paratype03">309<b>.</b> </p>
	<p class="paratype21">cattāri ṭhānāni naro pamatto, āpajjati paradārūpasevī. </p>
	<p class="paratype22">apuññalābhaṃ na nikāmaseyyaṃ, nindaṃ tatīyaṃ nirayaṃ catutthaṃ. </p>
	<p class="paratype03">310<b>.</b> </p>
	<p class="paratype21">apuññalābho ca gatī ca pāpikā, bhītassa bhītāya ratī ca thokikā. </p>
	<p class="paratype22">rājā ca daṇḍaṃ garukaṃ paṇeti, tasmā naro paradāraṃ na seve. </p>
	<p class="paratype03">311<b>.</b> </p>
	<p class="paratype21">kuso yathā duggahito, hatthamevānukantati. </p>
	<p class="paratype22">sāmaññaṃ dupparāmaṭṭhaṃ, nirayāyupakaḍḍhati. </p>
	<p class="paratype03">312<b>.</b> </p>
	<p class="paratype21">yaṃ kiñci sithilaṃ kammaṃ, saṃkiliṭṭhañca yaṃ vataṃ. </p>
	<p class="paratype22">saṅkassaraṃ brahmacariyaṃ, na taṃ hoti mahapphalaṃ. </p>
	<p class="paratype03">313<b>.</b> </p>
	<p class="paratype21">kayirā ce kayirāthenaṃ  <span class="varc" title="kayirā&nbsp;naṃ&nbsp;(ka.)">VAR</span>, daḷhamenaṃ parakkame. </p>
	<p class="paratype22">sithilo hi paribbājo, bhiyyo ākirate rajaṃ. </p>
	<p class="paratype03">314<b>.</b> </p>
	<p class="paratype21">akataṃ dukkaṭaṃ seyyo, pacchā tappati dukkaṭaṃ. </p>
	<p class="paratype22">katañca sukataṃ seyyo, yaṃ katvā nānutappati. </p>
	<p class="paratype03">315<b>.</b> </p>
	<p class="paratype21">nagaraṃ yathā paccantaṃ, guttaṃ santarabāhiraṃ. </p>
	<p class="paratype27">evaṃ gopetha attānaṃ, khaṇo vo  <span class="varc" title="khaṇo&nbsp;ve&nbsp;(sī.&nbsp;pī.&nbsp;ka.)">VAR</span> mā upaccagā. </p>
	<p class="paratype22">khaṇātītā hi socanti, nirayamhi samappitā. </p>
	<p class="paratype03">316<b>.</b> </p>
	<p class="paratype21">alajjitāye lajjanti, lajjitāye na lajjare. </p>
	<p class="paratype22">micchādiṭṭhisamādānā, sattā gacchanti duggatiṃ. </p>
	<p class="paratype03">317<b>.</b> </p>
	<p class="paratype21">abhaye bhayadassino, bhaye cābhayadassino. </p>
	<p class="paratype22">micchādiṭṭhisamādānā, sattā gacchanti duggatiṃ. </p>
	<p class="paratype03">318<b>.</b> </p>
	<p class="paratype21">avajje vajjamatino, vajje cāvajjadassino. </p>
	<p class="paratype22">micchādiṭṭhisamādānā, sattā gacchanti duggatiṃ. </p>
	<p class="paratype03">319<b>.</b> </p>
	<p class="paratype21">vajjañca vajjato ñatvā, avajjañca avajjato. </p>
	<p class="paratype22">sammādiṭṭhisamādānā, sattā gacchanti suggatiṃ. </p>
	<p class="paratype06">nirayavaggo dvāvīsatimo niṭṭhito. </p> 
</body>
</html>