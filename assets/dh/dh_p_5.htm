<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN 2 - 5. bālavaggo</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>dhammapadapāḷi</h1>
	<h2>5. bālavaggo</h2>
	<p class="paratype03">60<b>.</b> </p>
	<p class="paratype21">dīghā jāgarato ratti, dīghaṃ santassa yojanaṃ. </p>
	<p class="paratype22">dīgho bālānaṃ saṃsāro, saddhammaṃ avijānataṃ. </p>
	<p class="paratype03">61<b>.</b> </p>
	<p class="paratype21">carañce nādhigaccheyya, seyyaṃ sadisamattano. </p>
	<p class="paratype22">ekacariyaṃ  <span class="varc" title="ekacariyaṃ&nbsp;(ka.)">VAR</span> daḷhaṃ kayirā, natthi bāle sahāyatā. </p>
	<p class="paratype03">62<b>.</b> </p>
	<p class="paratype21">puttā matthi dhanammatthi  <span class="varc" title="puttamatthi&nbsp;dhanamatthi&nbsp;(ka.)">VAR</span>, iti bālo vihaññati. </p>
	<p class="paratype22">attā hi  <span class="varc" title="attāpi&nbsp;(?)">VAR</span> attano natthi, kuto puttā kuto dhanaṃ. </p>
	<p class="paratype03">63<b>.</b> </p>
	<p class="paratype21">yo bālo maññati bālyaṃ, paṇḍito vāpi tena so. </p>
	<p class="paratype22">bālo ca paṇḍitamānī, sa ve “bālo”ti vuccati. </p>
	<p class="paratype03">64<b>.</b> </p>
	<p class="paratype21">yāvajīvampi ce bālo, paṇḍitaṃ payirupāsati. </p>
	<p class="paratype22">na so dhammaṃ vijānāti, dabbī sūparasaṃ yathā. </p>
	<p class="paratype03">65<b>.</b> </p>
	<p class="paratype21">muhuttamapi ce viññū, paṇḍitaṃ payirupāsati. </p>
	<p class="paratype22">khippaṃ dhammaṃ vijānāti, jivhā sūparasaṃ yathā. </p>
	<p class="paratype03">66<b>.</b> </p>
	<p class="paratype21">caranti bālā dummedhā, amitteneva attanā. </p>
	<p class="paratype22">karontā pāpakaṃ kammaṃ, yaṃ hoti kaṭukapphalaṃ. </p>
	<p class="paratype03">67<b>.</b> </p>
	<p class="paratype21">na taṃ kammaṃ kataṃ sādhu, yaṃ katvā anutappati. </p>
	<p class="paratype22">yassa assumukho rodaṃ, vipākaṃ paṭisevati. </p>
	<p class="paratype03">68<b>.</b> </p>
	<p class="paratype21">tañca kammaṃ kataṃ sādhu, yaṃ katvā nānutappati. </p>
	<p class="paratype22">yassa patīto sumano, vipākaṃ paṭisevati. </p>
	<p class="paratype03">69<b>.</b> </p>
	<p class="paratype21">madhuvā  <span class="varc" title="madhuṃ&nbsp;vā&nbsp;(dī.&nbsp;ni.&nbsp;ṭīkā&nbsp;1)">VAR</span> maññati bālo, yāva pāpaṃ na paccati. </p>
	<p class="paratype22">yadā ca paccati pāpaṃ, bālo  <span class="varc" title="atha&nbsp;bālo&nbsp;(sī.&nbsp;syā.)&nbsp;atha&nbsp;(?)">VAR</span> dukkhaṃ nigacchati. </p>
	<p class="paratype03">70<b>.</b> </p>
	<p class="paratype21">māse māse kusaggena, bālo bhuñjeyya bhojanaṃ. </p>
	<p class="paratype22">na so saṅkhātadhammānaṃ  <span class="varc" title="śaṅkhatadhammānaṃ&nbsp;(sī.&nbsp;pī.&nbsp;ka.)&quot;">VAR</span>, kalaṃ agghati soḷasiṃ. </p>
	<p class="paratype03">71<b>.</b> </p>
	<p class="paratype21">na hi pāpaṃ kataṃ kammaṃ, sajju khīraṃva muccati. </p>
	<p class="paratype22">ḍahantaṃ bālamanveti, bhasmacchannova  <span class="varc" title="bhasmāchannova&nbsp;(sī.&nbsp;pī.&nbsp;ka.)">VAR</span> pāvako. </p>
	<p class="paratype03">72<b>.</b> </p>
	<p class="paratype21">yāvadeva anatthāya, ñattaṃ  <span class="varc" title="ñātaṃ&nbsp;(?)">VAR</span> bālassa jāyati. </p>
	<p class="paratype22">hanti bālassa sukkaṃsaṃ, muddhamassa vipātayaṃ. </p>
	<p class="paratype03">73<b>.</b> </p>
	<p class="paratype21">asantaṃ bhāvanamiccheyya  <span class="varc" title="asantaṃ&nbsp;bhāvamiccheyya&nbsp;(syā.),&nbsp;asantabhāvanamiccheyya&nbsp;(ka.)">VAR</span>, purekkhārañca bhikkhusu. </p>
	<p class="paratype22">āvāsesu ca issariyaṃ, pūjā parakulesu ca. </p>
	<p class="paratype03">74<b>.</b> </p>
	<p class="paratype21">mameva kata maññantu, gihīpabbajitā ubho. </p>
	<p class="paratype27">mamevātivasā assu, kiccākiccesu kismici. </p>
	<p class="paratype22">iti bālassa saṅkappo, icchā māno ca vaḍḍhati. </p>
	<p class="paratype03">75<b>.</b> </p>
	<p class="paratype21">aññā hi lābhūpanisā, aññā nibbānagāminī. </p>
	<p class="paratype27">evametaṃ abhiññāya, bhikkhu buddhassa sāvako. </p>
	<p class="paratype22">sakkāraṃ nābhinandeyya, vivekamanubrūhaye. </p>
	<p class="paratype06">bālavaggo pañcamo niṭṭhito. </p> 
</body>
</html>