<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN 2 - 25. bhikkhuvaggo</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>dhammapadapāḷi</h1>
	<h2>25. bhikkhuvaggo</h2>
	<p class="paratype03">360<b>.</b> </p>
	<p class="paratype21">cakkhunā saṃvaro sādhu, sādhu sotena saṃvaro. </p>
	<p class="paratype22">ghānena saṃvaro sādhu, sādhu jivhāya saṃvaro. </p>
	<p class="paratype03">361<b>.</b> </p>
	<p class="paratype21">kāyena saṃvaro sādhu, sādhu vācāya saṃvaro. </p>
	<p class="paratype27">manasā saṃvaro sādhu, sādhu sabbattha saṃvaro. </p>
	<p class="paratype22">sabbattha saṃvuto bhikkhu, sabbadukkhā pamuccati. </p>
	<p class="paratype03">362<b>.</b> </p>
	<p class="paratype21">hatthasaṃyato pādasaṃyato, vācāsaṃyato saṃyatuttamo. </p>
	<p class="paratype22">ajjhattarato samāhito, eko santusito tamāhu bhikkhuṃ. </p>
	<p class="paratype03">363<b>.</b> </p>
	<p class="paratype21">yo mukhasaṃyato bhikkhu, mantabhāṇī anuddhato. </p>
	<p class="paratype22">atthaṃ dhammañca dīpeti, madhuraṃ tassa bhāsitaṃ. </p>
	<p class="paratype03">364<b>.</b> </p>
	<p class="paratype21">dhammārāmo dhammarato, dhammaṃ anuvicintayaṃ. </p>
	<p class="paratype22">dhammaṃ anussaraṃ bhikkhu, saddhammā na parihāyati. </p>
	<p class="paratype03">365<b>.</b> </p>
	<p class="paratype21">salābhaṃ nātimaññeyya, nāññesaṃ pihayaṃ care. </p>
	<p class="paratype22">aññesaṃ pihayaṃ bhikkhu, samādhiṃ nādhigacchati. </p>
	<p class="paratype03">366<b>.</b> </p>
	<p class="paratype21">appalābhopi ce bhikkhu, salābhaṃ nātimaññati. </p>
	<p class="paratype22">taṃ ve devā pasaṃsanti, suddhājīviṃ atanditaṃ. </p>
	<p class="paratype03">367<b>.</b> </p>
	<p class="paratype21">sabbaso nāmarūpasmiṃ, yassa natthi mamāyitaṃ. </p>
	<p class="paratype22">asatā ca na socati, sa ve “bhikkhū”ti vuccati. </p>
	<p class="paratype03">368<b>.</b> </p>
	<p class="paratype21">mettāvihārī yo bhikkhu, pasanno buddhasāsane. </p>
	<p class="paratype22">adhigacche padaṃ santaṃ, saṅkhārūpasamaṃ sukhaṃ. </p>
	<p class="paratype03">369<b>.</b> </p>
	<p class="paratype21">siñca bhikkhu imaṃ nāvaṃ, sittā te lahumessati. </p>
	<p class="paratype22">chetvā rāgañca dosañca, tato nibbānamehisi. </p>
	<p class="paratype03">370<b>.</b> </p>
	<p class="paratype21">pañca chinde pañca jahe, pañca cuttari bhāvaye. </p>
	<p class="paratype22">pañca saṅgātigo bhikkhu, “oghatiṇṇo”ti vuccati. </p>
	<p class="paratype03">371<b>.</b> </p>
	<p class="paratype21">jhāya bhikkhu  <span class="varc" title="jhāya&nbsp;tuvaṃ&nbsp;bhikkhu&nbsp;(?)">VAR</span> mā pamādo  <span class="varc" title="mā&nbsp;ca&nbsp;pamādo&nbsp;(sī.&nbsp;syā.&nbsp;pī.)">VAR</span>, mā te kāmaguṇe ramessu  <span class="varc" title="bhamassu&nbsp;(sī.&nbsp;pī.),&nbsp;bhavassu&nbsp;(syā.),&nbsp;ramassu&nbsp;(ka.)">VAR</span> cittaṃ. </p>
	<p class="paratype22">mā lohaguḷaṃ gilī pamatto, mā kandi “dukkhamidan”ti ḍayhamāno. </p>
	<p class="paratype03">372<b>.</b> </p>
	<p class="paratype21">natthi jhānaṃ apaññassa, paññā natthi ajhāyato  <span class="varc" title="ajjhāyino&nbsp;(ka.)">VAR</span> . </p>
	<p class="paratype22">yamhi jhānañca paññā ca, sa ve nibbānasantike. </p>
	<p class="paratype03">373<b>.</b> </p>
	<p class="paratype21">suññāgāraṃ paviṭṭhassa, santacittassa bhikkhuno. </p>
	<p class="paratype22">amānusī rati hoti, sammā dhammaṃ vipassato. </p>
	<p class="paratype03">374<b>.</b> </p>
	<p class="paratype21">yato yato sammasati, khandhānaṃ udayabbayaṃ. </p>
	<p class="paratype22">labhatī  <span class="varc" title="labhati&nbsp;(pī.),&nbsp;labhate&nbsp;(ka.)">VAR</span> pītipāmojjaṃ, amataṃ taṃ vijānataṃ. </p>
	<p class="paratype03">375<b>.</b> </p>
	<p class="paratype21">tatrāyamādi bhavati, idha paññassa bhikkhuno. </p>
	<p class="paratype22">indriyagutti santuṭṭhi, pātimokkhe ca saṃvaro. </p>
	<p class="paratype03">376<b>.</b> </p>
	<p class="paratype21">mitte bhajassu kalyāṇe, suddhājīve atandite. </p>
	<p class="paratype27">paṭisanthāravutyassa  <span class="varc" title="paṭisandhāravutyassa&nbsp;(ka.)">VAR</span>, ācārakusalo siyā. </p>
	<p class="paratype22">tato pāmojjabahulo, dukkhassantaṃ karissati. </p>
	<p class="paratype03">377<b>.</b> </p>
	<p class="paratype21">vassikā viya pupphāni, maddavāni  <span class="varc" title="majjavāni&nbsp;(ka.&nbsp;ṭīkā)&nbsp;paccavāni&nbsp;(ka.&nbsp;aṭṭha.)">VAR</span> pamuñcati. </p>
	<p class="paratype22">evaṃ rāgañca dosañca, vippamuñcetha bhikkhavo. </p>
	<p class="paratype03">378<b>.</b> </p>
	<p class="paratype21">santakāyo santavāco, santavā susamāhito  <span class="varc" title="śantamano&nbsp;susamāhito&nbsp;(syā.&nbsp;pī.),&nbsp;santamano&nbsp;samāhito&nbsp;(ka.)&quot;">VAR</span> . </p>
	<p class="paratype22">vantalokāmiso bhikkhu, “upasanto”ti vuccati. </p>
	<p class="paratype03">379<b>.</b> </p>
	<p class="paratype21">attanā codayattānaṃ, paṭimaṃsetha attanā  <span class="varc" title="paṭimāse&nbsp;attamattanā&nbsp;(sī.&nbsp;pī.),&nbsp;paṭimaṃse&nbsp;tamattanā&nbsp;(syā.)">VAR</span> . </p>
	<p class="paratype22">so attagutto satimā, sukhaṃ bhikkhu vihāhisi. </p>
	<p class="paratype03">380<b>.</b> </p>
	<p class="paratype21">attā hi attano nātho, (ko hi nātho paro siyā)  <span class="varc" title="(&nbsp;)&nbsp;videsapotthakesu&nbsp;natthi">VAR</span> </p>
	<p class="paratype27">attā hi attano gati. </p>
	<p class="paratype22">tasmā saṃyamamattānaṃ  <span class="varc" title="śaṃyamaya’ttānaṃ&nbsp;(sī.&nbsp;pī.)&quot;">VAR</span>, assaṃ bhadraṃva vāṇijo. </p>
	<p class="paratype03">381<b>.</b> </p>
	<p class="paratype21">pāmojjabahulo bhikkhu, pasanno buddhasāsane. </p>
	<p class="paratype22">adhigacche padaṃ santaṃ, saṅkhārūpasamaṃ sukhaṃ. </p>
	<p class="paratype03">382<b>.</b> </p>
	<p class="paratype21">yo have daharo bhikkhu, yuñjati buddhasāsane. </p>
	<p class="paratype22">somaṃ  <span class="varc" title="śo&nbsp;imaṃ&nbsp;(sī.&nbsp;syā.&nbsp;kaṃ.&nbsp;pī.)&quot;">VAR</span> lokaṃ pabhāseti, abbhā muttova candimā. </p>
	<p class="paratype06">bhikkhuvaggo pañcavīsatimo niṭṭhito. </p> 
</body>
</html>