<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en" lang="en">
<head>
	<title>KN 2 - 18. malavaggo</title>
	<meta http-equiv="content-type" content="text/html;charset=utf-8" />
<link rel="stylesheet" type="text/css" href="../pali.css"></head>
<body>
	<h1>dhammapadapāḷi</h1>
	<h2>18. malavaggo</h2>
	<p class="paratype03">235<b>.</b> </p>
	<p class="paratype21">paṇḍupalāsova dānisi, yamapurisāpi ca te  <span class="varc" title="taṃ&nbsp;(sī.&nbsp;syā.&nbsp;kaṃ.&nbsp;pī.)">VAR</span> upaṭṭhitā. </p>
	<p class="paratype22">uyyogamukhe ca tiṭṭhasi, pātheyyampi ca te na vijjati. </p>
	<p class="paratype03">236<b>.</b> </p>
	<p class="paratype21">so karohi dīpamattano, khippaṃ vāyama paṇḍito bhava. </p>
	<p class="paratype22">niddhantamalo anaṅgaṇo, dibbaṃ ariyabhūmiṃ upehisi  <span class="varc" title="dibbaṃ&nbsp;ariyabhūmimehisi&nbsp;(sī.&nbsp;syā.&nbsp;pī.),&nbsp;dibbamariyabhūmiṃ&nbsp;upehisi&nbsp;(?)">VAR</span> . </p>
	<p class="paratype03">237<b>.</b> </p>
	<p class="paratype21">upanītavayo ca dānisi, sampayātosi yamassa santike. </p>
	<p class="paratype22">vāso  <span class="varc" title="vāsopi&nbsp;ca&nbsp;(bahūsu)">VAR</span> te natthi antarā, pātheyyampi ca te na vijjati. </p>
	<p class="paratype03">238<b>.</b> </p>
	<p class="paratype21">so karohi dīpamattano, khippaṃ vāyama paṇḍito bhava. </p>
	<p class="paratype22">niddhantamalo anaṅgaṇo, na punaṃ jātijaraṃ  <span class="varc" title="ṅa&nbsp;puna&nbsp;jātijaraṃ&nbsp;(sī.&nbsp;syā.),&nbsp;na&nbsp;puna&nbsp;jātijjaraṃ&nbsp;(ka.)&quot;">VAR</span> upehisi. </p>
	<p class="paratype03">239<b>.</b> </p>
	<p class="paratype21">anupubbena medhāvī, thokaṃ thokaṃ khaṇe khaṇe. </p>
	<p class="paratype22">kammāro rajatasseva, niddhame malamattano. </p>
	<p class="paratype03">240<b>.</b> </p>
	<p class="paratype21">ayasāva malaṃ samuṭṭhitaṃ  <span class="varc" title="śamuṭṭhāya&nbsp;(ka.)&quot;">VAR</span>, tatuṭṭhāya  <span class="varc" title="taduṭṭhāya&nbsp;(sī.&nbsp;syā.&nbsp;pī.)">VAR</span> tameva khādati. </p>
	<p class="paratype22">evaṃ atidhonacārinaṃ, sāni kammāni  <span class="varc" title="śakakammāni&nbsp;(sī.&nbsp;pī.)&quot;">VAR</span> nayanti duggatiṃ. </p>
	<p class="paratype03">241<b>.</b> </p>
	<p class="paratype21">asajjhāyamalā mantā, anuṭṭhānamalā gharā. </p>
	<p class="paratype22">malaṃ vaṇṇassa kosajjaṃ, pamādo rakkhato malaṃ. </p>
	<p class="paratype03">242<b>.</b> </p>
	<p class="paratype21">malitthiyā duccaritaṃ, maccheraṃ dadato malaṃ. </p>
	<p class="paratype22">malā ve pāpakā dhammā, asmiṃ loke paramhi ca. </p>
	<p class="paratype03">243<b>.</b> </p>
	<p class="paratype21">tato malā malataraṃ, avijjā paramaṃ malaṃ. </p>
	<p class="paratype22">etaṃ malaṃ pahantvāna, nimmalā hotha bhikkhavo. </p>
	<p class="paratype03">244<b>.</b> </p>
	<p class="paratype21">sujīvaṃ ahirikena, kākasūrena dhaṃsinā. </p>
	<p class="paratype22">pakkhandinā pagabbhena, saṃkiliṭṭhena jīvitaṃ. </p>
	<p class="paratype03">245<b>.</b> </p>
	<p class="paratype21">hirīmatā ca dujjīvaṃ, niccaṃ sucigavesinā. </p>
	<p class="paratype22">alīnenāppagabbhena, suddhājīvena passatā. </p>
	<p class="paratype03">246<b>.</b> </p>
	<p class="paratype21">yo pāṇamatipāteti, musāvādañca bhāsati. </p>
	<p class="paratype22">loke adinnamādiyati, paradārañca gacchati. </p>
	<p class="paratype03">247<b>.</b> </p>
	<p class="paratype21">surāmerayapānañca, yo naro anuyuñjati. </p>
	<p class="paratype22">idhevameso lokasmiṃ, mūlaṃ khaṇati attano. </p>
	<p class="paratype03">248<b>.</b> </p>
	<p class="paratype21">evaṃ bho purisa jānāhi, pāpadhammā asaññatā. </p>
	<p class="paratype22">mā taṃ lobho adhammo ca, ciraṃ dukkhāya randhayuṃ. </p>
	<p class="paratype03">249<b>.</b> </p>
	<p class="paratype21">dadāti ve yathāsaddhaṃ, yathāpasādanaṃ  <span class="varc" title="yattha&nbsp;pasādanaṃ&nbsp;(katthaci)">VAR</span> jano. </p>
	<p class="paratype27">tattha yo maṅku bhavati  <span class="varc" title="tattha&nbsp;ce&nbsp;maṃku&nbsp;yo&nbsp;hoti&nbsp;(sī.),&nbsp;tattha&nbsp;yo&nbsp;maṅkuto&nbsp;hoti&nbsp;(syā.)">VAR</span>, paresaṃ pānabhojane. </p>
	<p class="paratype22">na so divā vā rattiṃ vā, samādhimadhigacchati. </p>
	<p class="paratype03">250<b>.</b> </p>
	<p class="paratype21">yassa cetaṃ samucchinnaṃ, mūlaghaccaṃ  <span class="varc" title="mūlaghacchaṃ&nbsp;(ka.)">VAR</span> samūhataṃ. </p>
	<p class="paratype22">sa ve divā vā rattiṃ vā, samādhimadhigacchati. </p>
	<p class="paratype03">251<b>.</b> </p>
	<p class="paratype21">natthi rāgasamo aggi, natthi dosasamo gaho. </p>
	<p class="paratype22">natthi mohasamaṃ jālaṃ, natthi taṇhāsamā nadī. </p>
	<p class="paratype03">252<b>.</b> </p>
	<p class="paratype21">sudassaṃ vajjamaññesaṃ, attano pana duddasaṃ. </p>
	<p class="paratype27">paresaṃ hi so vajjāni, opunāti  <span class="varc" title="ophunāti&nbsp;(ka.)">VAR</span> yathā bhusaṃ. </p>
	<p class="paratype22">attano pana chādeti, kaliṃva kitavā saṭho. </p>
	<p class="paratype03">253<b>.</b> </p>
	<p class="paratype21">paravajjānupassissa, niccaṃ ujjhānasaññino. </p>
	<p class="paratype22">āsavā tassa vaḍḍhanti, ārā so āsavakkhayā. </p>
	<p class="paratype03">254<b>.</b> </p>
	<p class="paratype21">ākāseva padaṃ natthi, samaṇo natthi bāhire. </p>
	<p class="paratype22">papañcābhiratā pajā, nippapañcā tathāgatā. </p>
	<p class="paratype03">255<b>.</b> </p>
	<p class="paratype21">ākāseva padaṃ natthi, samaṇo natthi bāhire. </p>
	<p class="paratype22">saṅkhārā sassatā natthi, natthi buddhānamiñjitaṃ. </p>
	<p class="paratype06">malavaggo aṭṭhārasamo niṭṭhito. </p> 
</body>
</html>